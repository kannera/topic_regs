costep_2007-11-14_2_12	Per prima cosa desidero ricordare alla Commissione e al Consiglio che la globalizzazione non è un processo che esiste da solo, che l’Europa costituisce un fattore importante sulla scena politica mondiale e che la politica perseguita dall’Europa deciderà lo sviluppo o meno della globalizzazione. Ed è esattamente questo che non sono riuscito a capire della strategia della Commissione. Non ho cioè capito se la Commissione intende perseguire una politica che sviluppi la globalizzazione o se al contrario rallenti tale processo. Vorrei inoltre attirare la vostra attenzione sul fatto che il mercato unico da solo non garantisce il successo dell’Europa nel processo di sviluppo della globalizzazione. Il Consiglio ha dichiarato che ritiene molto importante la competitività tuttavia nell’Unione europea vi sono attualmente nuove economie, che sono fragili e poco competitive anche sul mercato interno. La Commissione a sua volta ha dichiarato che lo sviluppo della strategia di Lisbona è importantissimo soprattutto per queste economie nell’ottica di realizzarne i programmi nella prospettiva della globalizzazione. Io prevedo invece che, in particolare per la Bulgaria, il mio paese, la strategia di Lisbona non avrà successo in quanto, come abbiamo sostenuto più volte, la Bulgaria non era pronta quando ha aderito all’Unione europea. Pertanto mi chiedo come possiamo proteggere gli interessi dei cittadini europei se non ricorriamo a qualche forma di protezionismo. La società aperta di cui parla l’onorevole Graham Watson è semplicemente insidiosa per le economie più deboli dell’UE. Se prima di una solidarietà all’interno della Comunità viene la solidarietà globale, allora a cosa ci serve la Comunità? In tale contesto uno sviluppo futuro della globalizzazione con le economie deboli caratterizzate da un pesante deficit commerciale e da una mancanza di competitività anche nel mercato interno continuerebbe a tenere sotto pressione l’economia fino al collasso, e queste economie che si sono sforzate per intraprendere uno sviluppo normale crollerebbero come castelli di sabbia.
costep_2007-12-12_5_11	Prendo la parolaai sensi della norma del Regolamentoche mi dà diritto a spiegarmi personalmente, perchél'onorevole Cohn-Bendit ha insultatopersone presenti in Aula. Si tratta diinsulti personaliper i quali, onorevole Cohn-Bendit, lei non ha il dirittodi nascondersi dietro la suaimmunità parlamentare. Dica che rinuncia alla sua immunitàe quindi insultii membri del Parlamento, se vuole! Riguardo a quello che è successo qui, si tratta semplicemente della libertà di espressionegarantita a ogni deputato di questo Parlamento. Vorrei poi rivolgermi all’onorevole Daul. Onorevole, se lei vuole che membri delParlamentosiano allontanati a forza dall’Aula, non si comporta come Hitler che faceva esattamente lo stesso nelReichstag tedesco? La più alta forma di democrazia è la democrazia diretta, e noi abbiamo alzato la voce, abbiamo esercitato il diritto alla libertàdi espressione, alla democrazia direttapiuttosto checircuire i paesi europeicome voi avete fatto. Stiamo assistendo qui alla dittatura del nuovo proletariatoche prende forma nella nuova Unione. Solo che questa volta non si tratta dell’Unione Sovietica, ma di quella europea.
costep_2008-05-08_4_15	Signor Presidente, onorevoli colleghi, chi mi conosce può dichiarare con assoluta certezza che lo sport, e tutto ciò che è connesso all’educazione fisica, è per me uno stile di vita. Approvo la pubblicazione del Libro bianco sullo sport con la speranza che fornirà le basi per una politica futura coerente. Ritengo che quando parliamo di una politica europea in questo campo, dovremmo pensare, innanzi tutto e in primo luogo, ai nostri bambini, la loro salute, il futuro e l’integrazione sociale. L’incoraggiamento dello sport nelle norme in materia di istruzione è un fattore importante per lo sviluppo psicologico e fisico dei nostri figli, un importante strumento per la protezione della loro salute. L’adozione del Libro bianco e l’istituzione di una struttura integrata a livello europeo intesi a sviluppare, promuovere e attuare le politiche comuni in ogni tipo di sport, da quello per i più giovani fino allo sport professionistico, senza dimenticare, ovviamente, i disabili, offriranno a tutti i cittadini le occasioni di partecipazione e coinvolgimento personale nella comunità e contribuiranno all’incoraggiamento del dialogo interculturale.
costep_2008-09-01_16_26	Signor Presidente, onorevoli colleghi, all’inizio di luglio, Filip Dimitrov, il nostro Primo Ministro bulgaro eletto democraticamente per la prima volta, si è ritirato dalla politica. Filip Dimitrov è stato tra i fondatori dell’opposizione democratica in Bulgaria, ha assunto il governo dello Stato dal crollo del regime comunista all’inizio degli anni '90, è stato un rappresentante nel Parlamento europeo e, infine, Vicepresidente dell’Assemblea nazionale bulgara. Nei diciotto anni in cui Dimitrov è rimasto in politica, per chi di noi lo conosceva, ha rappresentato un esempio di onestà e apertura e un uomo che crede nel profondo del cuore nella scelta europea ed euro-atlantica del proprio paese, nella libertà d’espressione, nella democrazia e nei diritti umani. Sono convinto che, malgrado si sia ritirato dalla politica, con i suoi consigli e la sua esperienza continuerà ad aiutare tutti noi a restituire al nostro paese l’immagine che merita grazie agli sforzi di persone come Filip Dimitrov.
costep_2009-03-11_3_53	Onorevoli colleghi, apprezzo gli sforzi compiuti dalle istituzioni europee per delineare le misure volte al coordinamento delle azioni intraprese da Commissione e Stati membri per far fronte alla crisi economica. Come è già noto, la politica di coesione dell’Unione europea fornisce un contributo importante al piano europeo di ripresa economica e rappresenta la maggiore fonte comunitaria di investimenti nell’economia reale. Come gesto di riconoscimento di tali sforzi, il Parlamento europeo sostiene gli emendamenti al regolamento sul Fondo europeo di sviluppo regionale, sul Fondo sociale europeo e sul Fondo di coesione, per semplificare e accelerare la gestione finanziaria dei fondi dell’Unione europea. Spero che i beneficiari, coloro cui sono effettivamente mirati i fondi, trarranno vantaggio da questa semplificazione. Ciò è importante soprattutto per gli Stati membri più poveri dell’Unione europea. Un compito importante che attende ancora gli Stati membri è garantire i finanziamenti necessari di modo che le risorse europee vengano spese come previsto. Senza infrangere le regole sulla libera concorrenza e sulla norme di buona gestione, gli Stati membri devono ricorrere a procedure semplificate per il finanziamento dei progetti. Grazie della vostra attenzione.
costep_1997-02-18_7_58	Signor Presidente, se grazie a Maastricht il Parlamento europeo ha conquistato come arma parlamentare il voto di sfiducia, ogni Membro di questa massima rappresentanza del popolo europeo dovrebbe gestire quest'arma con senso di responsabilità. Nella votazione sulla relazione Medina, 16 membri della commissione di inchiesta hanno votato contro un fiacco emendamento del gruppo socialista, e la relazione di cui stiamo parlando è stata pertanto approvata senza la prevista raccomandazione relativa ad un voto di sfiducia condizionato. Si sa che la stampa ne ha parlato in abbondanza. Ora con le risoluzioni che andremo a votare domani stiamo cercando di recuperare. Questo atteggiamento di rifiuto - anche mio, sia ben chiaro - non era una fuga, e nemmeno indice di mancanza di coraggio, al contrario! L’emendamento in questione conteneva una mozione di sfiducia molto più blanda perché priva di scadenze temporali, essendo prevista lo stralcio dell’indicazione dicembre 1997. Signore e signori, chi all’inizio delle attività d’inchiesta minacci un voto di sfiducia di un qualche tipo e poi alla fine scelga solo delle formule così fiacche, non nuoce solo a se stesso, ma a tutto il nostro Parlamento, perché chiunque intuisce le ragioni di tale ritrosia: la maggioranza dei commissari che se ne dovrebbero andare provengono dal gruppo socialista. Del resto, signor Presidente, non si tratta di dimostrare la colpa o l’innocenza della Commissione in carica. Alla rappresentanza eletta dei popoli europei deve premere piuttosto di restituire al consumatore europeo quella sicurezza che esige e che gli spetta di diritto. In altre parole, noi europarlamentari faremmo bene a costituire insieme alla Commissione - e non contro di essa - un contrappeso al Consiglio, soprattutto pensando alla Conferenza intergovernativa attualmente in corso. Ciò non significa rinunciare ad esser franchi e puliti. È questo che conta per il Parlamento europeo. Cosa si deve fare? Sulla base della raccomandazione della relazione Medina e della risoluzione del Parlamento, la Commissione dovrebbe mettersi al più presto al lavoro per recuperare il tempo perduto e per eliminare i problemi evidenziati dalla commissione di inchiesta. Dalle parole del Presidente Santer parrebbe di capire che la Commissione è disposta a ciò. Se, contrariamente alle aspettative, ciò non dovesse avvenire in un arco di tempo adeguato, quindi entro la fine dell’anno, noi non potremmo limitarci a levare l’indice in segno di ammonimento, come è accaduto durante la votazione della commissione di inchiesta, ma avremmo addirittura l’obbligo di avviare un voto di sfiducia a norma dell’articolo 144 del trattato CE.
costep_1997-04-08_2_27	Signora Presidente, onorevoli colleghe e colleghi, trattiamo la questione globalmente da un punto di vista politico e non selezionando i discorsi da un punto di vista giuridico specialistico. Ciò di cui si tratta è in realtà la pari libertà di tutti gli esseri viventi in quanto esseri umani. Come ha detto il sofista Antifonte, che ha formulato per primo l’idea della libertà di tutti, respiriamo tutti la stessa aria e beviamo tutti la stessa acqua. I pensatori dell’Illuminismo hanno riattualizzato questo principio e non si è mai trattato di soggetti di diritto astratti, o di proprietari puri, ma di esseri viventi concreti, fisici, storici e sociali. Ciò significa che la suddivisione che si opera in questa sede è artificiosa. È stata inventata a posteriori. Dobbiamo sviluppare una politica dei diritti umani e civili nella forma proposta da Etienne Balibar nei suoi scritti giovanili. Dobbiamo dunque finalmente realizzare tutti insieme che la politica dei diritti umani e civili costituisce l’eredità fondamentale dell’Europa e rappresenta un elemento costitutivo per un’Europa che voglia offrire un contributo specifico, positivo, costruttivo al processo di civilizzazione dell’umanità.
costep_1997-04-08_9_8	Signor Presidente, onorevoli parlamentari, accolgo con favore la posizione comune di Consiglio e Commissione a proposito della creazione di un modello comunitario unico delle patenti rilasciate da ogni singolo Stato. In questo modo si contribuisce innanzitutto ad agevolare la circolazione delle persone all’interno della Comunità, in secondo luogo ad aumentare la sicurezza nella circolazione stradale - e questo non solo in termini di garanzia dei diritti cioè di sicurezza degli utenti, ma anche di sicurezza della circolazione - e in terzo luogo a facilitare i casi di spostamento del domicilio in uno Stato diverso da quello che ha rilasciato la patente. Per raggiungere questi obiettivi, occorre che tutte le diciture, vale a dire i dati particolari e le limitazioni da inserire nella patente, siano indipendenti dalla lingua. La proposta di un elenco di codici comuni sia per le diciture che riguardano le condizioni di guida degli autoveicoli che per quelle che riguardano le procedure amministrative di adeguamento delle patenti permette di migliorare la comprensione delle annotazioni sulla patente e di facilitare i controlli delle patenti, che continuano a valere a livello di singoli Stati. Fin qui, tutto bene. Tuttavia non comprendo la posizione di una parte di quest'Aula; come possiamo accettare che si mantenga questa modalità di rilascio delle patenti da parte di un singolo Stato - seppure secondo un modello comunitario unico - e contemporaneamente chiedere un regolamento comune per ciò che concerne la sospensione e il ritiro della patente? Qui si usano due pesi e due misure. Le questioni inerenti alla giustizia nella sicurezza interna non sono ancora sempre aspetti del terzo pilastro dell’Unione europea, riservati alla cooperazione tra gli Stati? Posso solo consigliare di respingere le proposte di emendamento avanzate purtroppo a maggioranza dalla commissione per i trasporti e il turismo, proposte che infrangono la normativa vigente a livello europeo. Ringrazio il Consiglio per la sua posizione comune, in cui ha rispettato le proposte di emendamento accolte in prima lettura dal Parlamento e accettate dalla Commissione.
costep_1997-04-09_10_14	Signora Presidente, onorevoli colleghe e colleghi, nelle proposte oggi in discussione finalizzate alla ulteriore riduzione delle emissioni dei veicoli a motore si è scelto di adottare un nuovo approccio. Per la prima volta, oltre a fissare i valori limite delle emissioni, sono state formulate specifiche per la qualità dei combustibili. Ritengo sia una scelta giusta, poiché l’utilizzo di combustibili più puliti consentirà lo sviluppo di motori tecnologicamente più progrediti e questi due fattori insieme determineranno un immediato e sensibile miglioramento della qualità dell’aria. Queste sono le considerazione che dovrebbero guidarci domani durante la votazione. Ciò significa però concretamente stabilire le specifiche, così come è stato deciso nella commissione per la protezione dell’ambiente, la sanità pubblica e la tutela dei consumatori. Questo vale in particolare per lo zolfo, il benzene e gli aromatici, affinché valga la pena di dotare gli autoveicoli di motori più avanzati tecnologicamente. Ciò presuppone tuttavia che vengano forniti elementi certi per la pianificazione degli investimenti nel settore petrolifero e dell’industria automobilistica. Per questa ragione ci proponiamo di stabilire fin da ora valori obbligatori per l’anno 2005. Da questo punto di vista la proposta della Commissione appare alquanto lontana. Essa prescrive semplicemente quanto già esiste. Questa ragione è a mio parere sufficiente per valutare in modo molto critico la proposta della Commissione. Vorrei anche far rilevare che il programma Auto e il programma Auto Oil sono stati riuniti, ma che non trovo traccia di questa connessione nella proposta della Commissione. In generale, dunque, non è stata colta l’opportunità offerta ai fini della tutela dell’ambiente e della salute dei cittadini dalla possibilità di stabilire contemporaneamente valori limite rigorosi per le emissioni degli autoveicoli e specifiche per la qualità dei combustibili. Quel che è peggio è che in tal modo la competitività non è stata né promossa né migliorata e che l’industria europea è così destinata a perdere terreno. Come è già stato detto più volte oggi, generalmente contro la richiesta di introduzione di nuove misure si solleva sempre l’obiezione che esse comportano un aumento dei costi. Lo abbiamo sentito spesso: se le compagnie petrolifere dovranno investire per adeguarsi alle specifiche proposte, i costi aumenteranno di 0, 01 ECU al litro. Su chi gravano questi costi? In fin dei conti sono i contribuenti a doverli pagare. Per quanto riguarda il livello di competitività dei settori industriali interessati dai provvedimenti, aspetto che non dobbiamo mai perdere di vista nelle nostre decisioni, va osservato innanzi tutto che la concorrenza nell’industria petrolifera si svolge ancora fondamentalmente a livello regionale e non fra le singole compagnie petrolifere. Direi persino che in questo settore la parola «concorrenza ormai è stata sostituita dalla parola «accordo, visto che i prezzi vengono concordati ai vertici. Questa non è più concorrenza. Le chance di competitività dell’industria automobilistica risiedono nella progettazione di tecnologie avanzate. Le possibilità di mercato per un tale approccio dipendono però dall’introduzione del catalizzatore a denitrurazione e di combustibili meno inquinanti. Una politica ambientale che migliori la competitività - ed è quella qui proposta - è una buona politica. All’interno dell’Unione europea vi sono ampi divari sia nel grado di avanzamento delle tecniche di raffinazione sia nel livello tecnologico o di anzianità del parco auto. Per questo si tende naturalmente a dire che occorrono deroghe, al fine di colmare gradualmente i divari. Se imboccheremo questa via, sacrificheremo una parte dell’industria petrolifera, del settore della raffinazione, che presenta una sovraccapacità del 30 % all’interno dell’Unione europea, e dovremo poi far fronte alle conseguenze, ossia alla richiesta di sovvenzioni per eliminare queste carenze. Occorre dunque salvaguardare la competitività dell’industria automobilistica e del settore dei combustibili. Questo deve essere il nostro scopo ed è possibile raggiungerlo soltanto con il programma presentato dal Parlamento.
costep_1997-06-25_2_2	Signor Presidente, nel processo verbale di venerdì è stata correttamente riportata la mia protesta per la mancata discussione in Aula della questione degli aiuti finanziari destinati alla Bulgaria e alla Macedonia. La Presidente della seduta mi ha risposto, correttamente in base alle informazioni in suo possesso, che ciò era dovuto ad una decisione della commissione per le relazioni economiche esterne. Vorrei fosse chiaro che la commissione per le relazioni economiche esterne ha invece deliberato all’unanimità esattamente il contrario! Si trattava infatti di un’urgenza da noi approvata martedì mattina. La commissione si è riunita martedì sera a Strasburgo e ha deciso all’unanimità di presentare una relazione orale tramite la propria presidente o un suo rappresentante. Venerdì mattina, invece, ha improvvisamente constatato che non si sarebbe tenuta nessuna discussione. Sono senz'altro favorevole alle procedure abbreviate, ma che una questione politica importante, che implica uno stanziamento considerevole, non venga discussa né in sede di commissione né in Aula non ha certo nulla a che vedere né con il parlamentarismo né con il nostro regolamento!
costep_1997-07-15_8_21	Signor Presidente, onorevoli parlamentari, faccio riferimento alla mia relazione su cui abbiamo votato poche settimane fa, il 12 giugno 1997. Il Parlamento ha respinto a grande maggioranza i tagli ai sussidi al reddito per alcuni seminativi e per la messa a riposo dei terreni. Contemporaneamente il Parlamento in accordo con la commissione per i bilanci si è pronunciato contro il pagamento differito degli anticipi sugli aiuti ai semi oleosi. Si è comunque deciso in un altro emendamento alla mia relazione di garantire completamente il pagamento degli aiuti per ettaro come previsto dalla riforma agraria per il 1998 e il 1999. Trovo veramente sorprendente che adesso ci si discosti da questa linea senza presentare una ragionevole proposta alternativa. Già ieri ho potuto leggere su alcuni giornali specialistici che i premi per i terreni e per gli animali dovranno rappresentare la base della futura politica agraria dell’UE. Commissario Liikkanen, come membro della Commissione ha sicuramente partecipato alla decisione in proposito. Purtroppo noi apprendiamo questa notizia dai giornali ancora prima che sia presentata in questa sede. Da ulteriori informazioni risulta che gli annunci della stampa corrispondono alla realtà. Mi interessa molto sentire cosa lei dirà dopo, come intendete ottenere il consenso degli agricoltori per una futura politica agricola, se quest'ultima sarà soltanto una prosecuzione della politica condotta finora. Ci siamo infatti in parte illusi che lei auspicasse una nuova politica agricola che fossimo però poi in grado di proseguire. Invece si prosegue con gli aiuti per ettaro e con i premi per gli animali. E lei crede che gli agricoltori continueranno ad accettare che si prosegua con questi provvedimenti? Sono molto curioso di sentire cosa dirà dopo. Ringrazio soprattutto il collega Mulder che ha proposto argomenti molto ragionevoli; ci associamo pienamente alle sue affermazioni. Non vogliamo l’impossibile, ma desideriamo continuare anche in futuro a lavorare d’intesa con la commissione per i bilanci.
costep_1997-09-15_10_4	Signor Presidente, Signor Commissario, onorevoli colleghi, dopo ben più di un anno abbiamo finalmente l’occasione di discutere di nuovo sui servizi postali, questa volta in fase di seconda lettura di una direttiva dal titolo interminabile. In tutta onestà, questa direttiva non è certo per noi quel gran passo avanti. L’unico aspetto positivo è a nostro avviso che si tratta di una direttiva di applicazione temporanea e - lo dico apertamente - atta ad indurre gli Stati membri a rendere i rispettivi servizi postali più concorrenziali e più consoni ad un mercato unico. In mancanza di questo, la direttiva non varrebbe neppure la carta su cui è scritta. Comunque non vogliamo far vacillare i pilastri del compromesso raggiunto nel dicembre dello scorso anno dal Consiglio dei ministri competenti in materia di telecomunicazioni, poiché naturalmente vanno considerati i seguenti problemi: a) la decisione a maggioranza, b) la necessità di far passare la direttiva al Consiglio. Per garantire un servizio postale di base anche nelle aree extraurbane appare necessaria un’area riservata. Del pari giustificata ci sembra l’esigenza di un servizio universale, con un certo numero di servizi postali di base disponibili per tutti a prezzi accettabili. Il gruppo del Partito popolare europeo - ed io concordo - non vuol giungere ad una procedura di conciliazione; d’altra parte dobbiamo far sì che negli Stati membri qualcosa infine si muova. Ma la questione decisiva è: come facciamo ad organizzare un mercato comune nel quale la questione europea di fondo, ossia quella delle tariffe terminali, è destinata ad essere regolamentata da uno strumento antiquato come la convenzione postale mondiale? Finora nessuno è stato in grado di darmi una risposta soddisfacente. È tuttavia sorprendente, caro amico Simpson, con quale coscienza statale tu abbia dato oggi il tuo contributo; della combattività e dell’aria di rinnovamento così avvertibili nella prima lettura non è rimasto ora molto. Ancora un anno fa eravamo d’accordo sul fatto che per le tariffe terminali si doveva trovare una soluzione europea. Ora in seconda lettura ci si defila solo per non mettere in pericolo il compromesso del Consiglio. Mi complimento per la rapidità con cui in Gran Bretagna si sono comprese le regole del gioco. Al nostro gruppo preme che si giunga ad un mercato comune e ad una concorrenza anche in campo postale: però ad una concorrenza che non privilegi certi paesi rispetto ad altri. Un’area riservata e un obbligo al servizio universale indeboliti, anzi minati da un inammissibile remailing non possono incontrare la nostra approvazione. Onorevole Schmidbauer, le sue lacrime di coccodrillo mi toccano davvero, ma se lei vuole veramente tutto quello che dice, cioè per esempio la tutela sociale, sostenga il mio emendamento, e vedrà che le cose si metteranno in moto da sole e che non ci sarà più bisogno di parlare di piccoli uffici postali e cose del genere in Germania. Domani lei avrà davvero la possibilità di fare qualcosa per i suoi compagni di partito. Vorrei dire ancora qualcosa, ma ormai con c'è più tempo. Signor Commissario, il problema delle tariffe terminali non è ancora risolto. Anche se domani grazie al rifiuto della parte avversa non ne arriveremo a capo, vorrei pregarLa di provvedere a ché si facciano dei passi avanti. Non costruiremo un mercato unico con una convenzione postale mondiale.
costep_1997-09-17_3_17	Signor Presidente, missio pacis, missione di pace. Con questa traduzione l’antica esegesi biblica interpretava il nome di Gerusalemme. Ma, in considerazione del barbaro terrorismo dei nemici della pace, è possibile mantenere questo tipo d’interpretazione? Essa non solo deve, ma può essere mantenuta, perché questa città, la città di Yad Vashem e la città del lucus della giustizia di tutti i popoli, sorge a dimostrazione della possibilità di sconfiggere il terrorismo. Il terrorismo può essere sconfitto, ma in un solo modo: mediante l’irremovibile convinzione che non esiste alcuna alternativa alla pace e al processo di pace. Pertanto desidero - e sono consapevole della parzialità del mio voto - rivolgere un appello a nome del mio gruppo al primo ministro Netanyahu e al suo governo, affinché applichi alla lettera e globalmente l’Accordo di Oslo nello spirito del processo di pace. Infatti se la sicurezza costituisce il centro della sua politica, è evidente che tale sicurezza può essere raggiunta per il popolo israeliano soltanto seguendo quest'unica strada tracciata a Washington ed Oslo.
costep_1997-10-24_3_11	Signora Presidente, onorevoli colleghi, mi risulta che da anni imprenditori responsabili provvedano a consegnare gli animali nelle migliori condizioni e molti trasportatori abbiano permesso controlli per contrastare le frequenti critiche mosse nei confronti dei trasporti di animali. Nella discussione odierna dovremmo riconoscere anche questo. Purtroppo c'è anche il rovescio della medaglia, ed è quanto emerge dalla relazione della onorevole Anttila, che richiama l’attenzione su coloro che non si adoperano seriamente perché il trasporto degli animali avvenga in condizioni adeguate. Spetta dunque a noi prendere ulteriori iniziative per far fronte a tali casi nel pieno rigore della legge. Per migliorare i trasporti di animali vivi chiedo l’osservanza dei seguenti punti: In primo luogo, si dovrebbe aumentare la frequenza dei controlli, sia all’interno dell’Unione europea sia nei paesi terzi, poiché i problemi di trasporto si verificano non tanto per lacune nella legge quanto nella sua applicazione. In secondo luogo, occorre elaborare concretamente e soprattutto concordare condizioni di trasporto anche con i paesi terzi, sempre meno numerosi, che aderiscono alla normativa dell’Unione europea. In terzo luogo, sono necessarie sanzioni dure e rigorose da applicare nei casi di negligenza o di violazioni delle disposizioni in materia di protezione degli animali. E, ultimo ma non meno importante, signora Commissario, esortiamo la Commissione europea a predisporre le restituzioni all’esportazione di carne bovina e bovini da macello in modo da eliminare qualunque incentivo economico all’esportazione di animali vivi nei paesi terzi. Un’efficace protezione degli animali nei trasporti internazionali è possibile solo attraverso una legislazione comunitaria omogenea. Non nego che si tratti di un processo estremamente difficile e faticoso a livello europeo, altrimenti non discuteremmo tanto a lungo su questo argomento. E naturalmente sono anche consapevole del fatto che la concessione di restituzioni all’esportazione è stata più volte diffusamente criticata. I naturali rapporti di produzione, gli obblighi verso l’ambiente, i criteri per la protezione degli animali e le disposizioni sanitarie per gli animali all’interno dell’Unione europea significano però che la produzione comunitaria di carne bovina ha costi più elevati rispetto all’Argentina o agli Stati Uniti. Quando ciò si verifica nel settore industriale, la crescente pressione dei costi fa sì che gli stabilimenti vengano semplicemente spostati all’estero. Ai nostri agricoltori questo non è possibile e pertanto gli accordi dell’OMC relativi al settore della carne bovina prevedono ora una drastica riduzione delle esportazioni della stessa con restituzioni all’esportazione. Tra il 1995 e il 2001 la quantità deve passare da 1, 1 a 0, 8 milioni di tonnellate. Questa è certamente una via percorribile, ma ritengo che dato il problema della ESB e le crescenti scorte di magazzino l’agricoltura europea finisca per subire un’interminabile pressione. Direi che dovremmo lasciar perdere i trasporti di animali in generale. Ciò naturalmente suona bene alle orecchie dei consumatori, che però d’altra parte non sono disposti a pagare di più i prodotti affinché ci possiamo permettere tutto questo lusso.
costep_1997-12-16_13_17	Signor Presidente, onorevoli colleghe e colleghi. Stiamo discutendo a proposito di una proposta della Commissione, che intende apportare una integrazione all’articolo 3 del Trattato CE. In seguito a ciò l’attività della Unione europea deve dare un contributo alla promozione dei servizi di interesse generale. Secondo la mia opinione, dal punto di vista della politica di integrazione e di concorrenza, questa maniera di procedere è pericolosa e, secondo me, dovrebbe essere respinta. Stabilire tutto ciò nel Trattato significa che i servizi statali di interesse generale hanno assunto una dimensione tale, da non poter essere più contenuta. Un articolo di questo tenore avrebbe una ripercussione sia sulle norme e sulle regole dell’Unione europea, relative alla concorrenza, sia sulle norme in materia di sovvenzioni; rispetto alla politica dell’Unione, orientata alla apertura del mercato e alla privatizzazione, ciò significa procedere alla costituzione di monopoli e dare la preferenza alle imprese pubbliche, cosa che non può avvenire certo nell’interesse dell’Europa. Dobbiamo chiederci, cosa dovrebbe rientrare veramente nei servizi di interesse generale? Io penso il minor numero possibile di servizi. Secondo la mia opinione lo stato deve svolgere i seguenti compiti e talvolta è un bene richiamarli ala memoria: in primo luogo deve assicurare la sicurezza interna ed esterna. In secondo luogo deve garantire una amministrazione della giustizia indipendente e in terzo luogo deve promuovere la comunità sociale in modo da equilibrare vantaggi e svantaggi. In quarto luogo ha il compito di colmare quegli spazi della vita pubblica che non riescono ad essere colmati dalla iniziativa economica di privati. Non deve certo gestire una linea aerea statale, una società per il servizio postale o telefonico e non deve neppure gestire un istituto bancario statale. Non deve neppure, laddove esistono aziende in concorrenza, ostacolare il confronto sul piano economico introducendo dazi di importazione o predisponendo sovvenzioni. L’indicatore più obiettivo dei servizi è e rimane il mercato e non lo stato. Lo stato deve invece determinare, in regime di concorrenza, il valore del servizio. Per questo motivo per una società, per uno stato, è un compito di primaria importanza organizzare il mercato e non organizzare un servizio di interesse generale. Spero che domani non decideremo invece il contrario.
costep_1997-12-18_5_53	Signor Presidente, mi riferisco alla risoluzione d’urgenza ora dinanzi a noi. Io sono sempre favorevole all’applicazione di misure di risparmio. Tuttavia, quando ho voluto andare a prendere, come al solito, i testi, mi sono state consegnate le risoluzioni congiunte ma non i testi originari adducendo come motivazione che si trattava di una misura di risparmio. Al riguardo, devo affermare che si tratta di una situazione inaccettabile poiché spesso le risoluzioni congiunte vengono respinte da quest'Aula, per cui bisogna ritornare ai testi originari. La prego di chiarire tale situazione. Ad esempio, l’assurda proposta relativa alla Croazia è diventata ora un po’ meno assurda grazie all’impegno della onorevole Pack. Tuttavia, mi avrebbe fatto piacere leggere gli assurdi testi originari. La prego sinceramente di provvedere affinché questa questione venga risolta.
costep_1998-01-14_4_29	Signor Presidente del Consiglio, onorevoli colleghe e colleghi, a completamento di quanto hanno affermato i colleghi del mio gruppo desidero richiamare l’attenzione della Presidenza sui testi di alcune risoluzioni adottate da questo Parlamento a dicembre e che rivestono notevole importanza sia per la Commissione che per il Consiglio. Inoltre nella risoluzione sulla seconda lettura del bilancio il Parlamento ha indicato alcuni compiti rilevanti ai fini del programma di lavoro della Presidenza e desidero chiederle, signor Presidente del Consiglio, se oggi lei è disposto a pronunciarsi in merito ad essi, ovvero se la Presidenza intende prendere posizione nelle singole commissioni. Sulla base dell’efficace procedura di bilancio prevista per il 1998 abbiamo detto che all’inizio dell’anno ci aspettiamo una concertazione informale con il Consiglio per definire obiettivi comuni e realistici di bilancio. Abbiamo affermato in secondo luogo che, a fronte dell’efficacia della procedura per le spese in materia di politica agricola, ci aspettiamo che tale procedura venga istituzionalizzata e che al più tardi nel marzo del 1998, dovremmo avere un colloquio su questo tema. Vorrei inoltre sottolineare che nella risoluzione sul programma di lavoro della Commissione abbiamo auspicato che si giunga finalmente ad un accordo tra le istituzioni in merito alla questione della base giuridica e ritengo che anche la Presidenza britannica del Consiglio debba dedicarsi a questo delicato problema. Desidero aggiungere che, in linea con quanto si è discusso a Lussemburgo e si sostiene sempre in questo Parlamento, si devono anche iniziare i preparativi per la riforma del sistema delle risorse proprie, in quanto si tratta di una procedura molto lunga e complicata che non si può completare in sei mesi. Mi sembra inoltre, vista l’esperienza da noi raccolta nella commissione d’inchiesta sull’ESB, che manchi in realtà un punto che si sarebbe dovuto discutere già nell’ambito del Consiglio generale sotto la Presidenza lussemburghese. È positivo quando lei afferma che nel segno della trasparenza e della pubblicità vogliamo discussioni pubbliche del Consiglio, ma mi aspetto anche, nel segno di una cooperazione positiva e migliore tra tutte le istituzioni, e indipendentemente dalla valutazione giuridica dell’articolo 3 dell’accordo interistituzionale sul diritto in materia di commissioni d’inchiesta, che il Consiglio elabori una dichiarazione in base alla quale si chiarisca che in futuro anche i Ministri nazionali, indipendentemente dall’interpretazione giuridica di questo accordo, accoglieremo nel segno della trasparenza e della responsabilità, gli inviti rivolti dalle commissioni d’inchiesta del Parlamento europeo. Sarei molto contento se lei, in veste di Presidente del Consiglio, trovasse una risposta positiva a questo proposito. Due brevi cenni alla politica agricola. È chiaro che lei ha presentato qui anche le tradizionali filosofie in materia di agricoltura che si sono sviluppate storicamente nel Regno Unito. Sono molto curioso di vedere se, nel corso della sua Presidenza, lei riuscirà a realizzare anche sulla base della filosofia dei principi il necessario adeguamento dell’ordinamento del mercato delle banane e ad armonizzarlo con le idee della sua Presidenza relative alla leadership, nel 1983. Sono lieto che il Presidente in carica si sia impegnato a rendere più efficace la politica estera e di sicurezza. Esorterei quindi il Consiglio a occuparsi sin da ora delle disposizioni del Trattato di Amsterdam intese proprio a migliorare l’efficacia della PESC, con particolare riguardo all’unità di pianificazione e di allarme avanzato. Non appena il Trattato sarà ratificato, potremo quindi metterci al lavoro per formulare una PESC più efficace. Chiaramente, la massima priorità deve essere l’Algeria, un paese che al momento attuale sembra stia affogando nel suo stesso sangue, ma dobbiamo anche renderci conto che in Algeria potremo ottenere qualche risultato solo con la diplomazia e la calma, creando fiducia e avviando un dialogo. E naturalmente sono proprio questi gli obiettivi cui mira il Parlamento dedicando un’attenzione specifica alla situazione algerina e manifestando la sua intenzione di inviare una delegazione per parlare ai parlamentari algerini. Questo, a mio parere, dimostra che il Parlamento può svolgere un ruolo responsabile ed efficace nell’affrontare questioni come queste e, in generale, i problemi in materia di diritti umani. Spero che la Presidenza approfitti di quest'anno, il 50- anniversario della Dichiarazione ONU dei diritti dell’uomo, per avviare un dialogo a due o a tre con la Commissione e il Parlamento al fine di conferire alla politica dell’Unione europea in materia di diritti umani una maggiore incisività e una maggiore coerenza rispetto al passato. Vorrei altresì richiamare l’attenzione del Presidente in carica su due regioni che sono probabilmente destinate a rimanere in secondo piano rispetto alle altre gravi questioni in discussione. Innanzitutto, nell’ex Iugoslavia, sussiste nel Kosovo una situazione potenzialmente esplosiva che sembra deteriorarsi giorno dopo giorno. Spero che la Presidenza possa avviare qualche iniziativa in proposito. Analogamente, spero che in Ucraina insisteremo perché l’accordo di partenariato e di cooperazione sia applicato correttamente e che faremo tutto il possibile per promuovere le riforme in questo paese, dove la situazione peggiora di giorno in giorno. Infine, apprezzo l’impegno per l’ampliamento; spero che presteremo comunque la dovuta attenzione alla Conferenza europea, perché credo che offra l’opportunità di definire un’autentica zona politica europea che ci consentirà di proseguire il dialogo con i paesi che non sono ancora pronti per l’adesione all’Unione europea e con quelli attualmente nella fase dei negoziati, in modo da farli sentire quanto prima membri della nostra famiglia. Approvo gli impegni assunti nei confronti della Turchia e spero che potremo accogliere nell’Unione europea anche questo paese, a condizione che sia disposto ad accettare le ambizioni e la vocazione dell’Unione europea in termini di ampliamento, in particolare in relazione a Cipro.
costep_1998-01-15_8_30	Signor Presidente, non c'è dubbio che tutti oggi esprimiamo perplessità dinanzi alle dichiarazioni provenienti dagli Stati Uniti e, io aggiungo, anche per quanto abbiamo sentito affermare da un Comitato di bioetica inglese, che ha aperto ampi varchi verso la possibilità della clonazione umana per fini terapeutici. Rispetto a questo c'è perplessità, c'è opposizione, ma questo dimostra che noi Verdi, quando l’anno scorso dicevamo che accettare la clonazione degli animali era la porta aperta verso la clonazione umana, avevamo ragione. E oggi, qui dentro, qualcuno ancora apre nuove porte verso la clonazione umana perché, quando si afferma che la clonazione umana per fini terapeutici potrebbe essere accettabile, questo è un altro enorme varco che si apre verso il destino finale che, inevitabilmente, sarà quello della clonazione di esseri umani. Ma quando si parla di esseri umani va chiarito che noi dobbiamo definire in modo esplicito cosa sono gli esseri umani e dire che la clonazione deve essere vietata dall’inizio della fecondazione attraverso tutti gli stadi embrionali.
costep_1998-02-18_10_9	Signor Presidente, signor Commissario, onorevoli colleghi, anch'io desidero pronunciarmi sulla seconda relazione Le Rachinel. Con la presente proposta di regolamento si intende ovviare alla mancanza di armonizzazione tra le legislazioni nazionali. Il modello comunitario di segno distintivo dello Stato membro di immatricolazione dei veicoli a motore e dei loro rimorchi nell’ambito della circolazione intracomunitaria, chiamiamolo pure brevemente segno europeo distintivo della nazionalità, arriva con un notevole ritardo. Una misura di questo tipo serve sia a sensibilizzare e coinvolgere direttamente i cittadini europei nella creazione di uno spazio senza confini interni sia a sviluppare e consolidare un senso di identità europea e contribuisce indirettamente ad aumentare la sicurezza della circolazione sulle strade. In particolare la richiesta di collocare il simbolo comunitario proposto sia nella parte anteriore che in quella posteriore accanto alla targa sarà vantaggioso per la polizia o per le altre autorità amministrative e giudiziarie. Sebbene a nome del gruppo del PPE approvi espressamente la relazione dell’onorevole Le Rachinel e ringrazi il relatore per il suo lavoro, personalmente mi sembra che la proposta di regolamento della Commissione non sia del tutto conseguente. Si pensi soltanto che fra poche settimane avrà inizio la terza fase dell’Unione economica e monetaria europea che porterà ad un mercato unico il cui segno di riconoscimento formale all’esterno sarà la moneta unica di foggia identica. Che risultato eccellente, frutto di lungimiranza! Con il segno distintivo per i veicoli a motore e i loro rimorchi gli europei non riescono a realizzare questa unificazione coerente nella forma di un principio unitario di strutturazione comune. Infatti gli Stati membri sono sì tenuti, in nome del principio di sussidiarietà, a riconoscere il modello comunitario proposto, ma la validità dell’attuale segno distintivo della nazionalità continua a rimanere del tutto illimitata e indipendente dal modello comunitario. Non vi è neppure un cenno al fatto che negli Stati membri si dovrebbe preferibilmente usare il modello comunitario. Tenuto conto di questa situazione potrei persino capire se cittadini di paesi terzi dubitassero della capacità ovvero della serietà degli sforzi compiuti dall’Unione europea per creare un’unione politica. Per i proprietari di veicoli degli Stati membri in cui già in passato era permesso, su base obbligatoria o volontaria, l’uso del modello comunitario - non si tratta infatti di una novità - l’attuale proposta di regolamento contribuisce alla certezza giuridica che si attendeva da tempo e ad un riconoscimento, diciamo a titolo personale, delle spese eccedenti che vengono affrontate spesso volontariamente per l’acquisto di questo segno distintivo combinato del veicolo e della nazionalità. Anch'io mi auguro che i paesi terzi, soprattutto i paesi dello Spazio economico europeo, ma anche i paesi associati dell’Europa centrale ed orientale, riconoscano ufficialmente il modello comunitario. Raccomando l’approvazione della relazione.
costep_1998-03-30_9_4	Signor Presidente, che cosa c'è dietro? Nel 1994, cioè quattro anni fa, la Commissione ha presentato una proposta che teneva conto della sicurezza stradale in generale e, in particolare, delle norme di protezione sociale per gli autotrasportatori che operano su lunghe distanze, nella fattispecie attraverso l’introduzione di un nuovo dispositivo di controllo, in quanto quello attualmente in uso è facilmente soggetto a manomissioni. La cosa sembrerebbe alquanto semplice. Tutte le parti coinvolte, siano essi autisti, sindacati, imprese di trasporti e automobilisti da me interpellati sono a favore di un miglioramento. Un tale miglioramento ci era stato prospettato anche nella valida proposta presentata dalla Commissione nel luglio 1994, che tuttavia il Parlamento aveva giudicato allora insufficiente. In prima lettura, nell’estate 1995, il Parlamento aveva votato a favore non soltanto di un’apparecchiatura meno facilmente manipolabile, ma anche a favore della realizzazione di una superscatola nera corredata di una infrastruttura completa presso le imprese di trasporto e le autorità di controllo. Si sperava che una gestione globale del parco autotrasporti non fosse destinata a rimanere una semplice speranza. A due anni di distanza - cioè solo nel 1997 - ci è stata presentata la posizione comune del Consiglio, inaccettabile da vari punti di vista. Chiedo a lei e al Consiglio come mai quest'ultimo abbia finito con il votare soltanto la superscatola nera e non anche la soluzione proposta dal Parlamento, adeguata, economica, solida, praticabile e accettabile. Ci si chiede come mai siano state cambiate le carte in tavola e perché. Quando sono venuta a conoscenza della decisione del Consiglio non credevo fosse vero: spero ancora che si tratti di un semplice errore e che tale errore domani non venga commesso anche dal Parlamento. Sono infatti a favore di un modello di sicurezza stradale moderno e che si avvale dei moderni mezzi tecnologici, ma nel libero mercato ogni azienda dovrebbe poter decidere autonomamente se avvalersi della superscatola nera o della altrettanto valida cosiddetta soluzione migliorata. In fin dei conti l’imprenditore sa meglio di chiunque altro quali oneri è in grado di affrontare la propria azienda. Se domani verrà adottata la posizione comune del Consiglio, il vecchio e il nuovo dispositivo coesisteranno per oltre 10 anni, ossia il tachigrafo finora in vigore, facilmente manipolabile, e la nuova superscatola nera, che tuttavia non è ancora stata definita chiaramente né verificata dal punto di vista della sua attendibilità giuridica. I due apparecchi non hanno nulla in comune. Anzi l’autista è incentivato a passare dal vecchio veicolo al nuovo, poiché sa che i due apparecchi di controllo non possono essere confrontati e che non può essere sottoposto a sanzioni per non aver rispettato i tempi di guida e di riposo. Il fatto che il Consiglio abbia bocciato con 14 voti contro 1 la soluzione più ragionevole, approvando però la superscatola nera significa che non si vuole aumentare il controllo e dunque anche la sicurezza stradale. Qual è la vostra opinione in merito onorevoli colleghe e colleghi? Spero che la nostra votazione di domani non si trasformi in un incubo e che il nostro voto sia conforme a quello espresso in prima lettura. Anch'io come lei, onorevole Wijsenbeek, ritengo infatti che la soluzione giusta sia l’adozione degli apparecchi 1A e 1B.
costep_1998-04-01_4_13	Signor Presidente, mi consenta di pronunciarmi in questo dibattito soprattutto in merito all’accordo di partenariato e cooperazione. L’accordo rappresenta sin d’ora uno strumento efficace per realizzare con i partner russi un dialogo costante su tutte le questioni di natura economica e politica che assumono un’importanza primaria nelle relazioni bilaterali. Non dimentichiamo che sono stati il Parlamento europeo e la Duma russa a tenere a battesimo il primo degli organi di esecuzione dell’accordo di partenariato e cooperazione, vale a dire la commissione parlamentare per la cooperazione che presiedo assieme al collega russo Ryschkov. In questa veste desidero pertanto sottolineare come sia stato produttivo il lavoro all’interno di questa commissione già nello scorso mese di dicembre. Posso assicurare che con i colleghi russi discutiamo con molta chiarezza i singoli problemi presenti nei rapporti UE-Russia e che non temiamo di chiamare le difficoltà per nome. È importante la continuità dei contatti e la regolarità degli incontri reciproci, grazie ai quali nasce la fiducia da entrambe le parti, anche se gli interlocutori russi cambiano costantemente. Credo di non esagerare se indico nella forma di collaborazione che sviluppiamo il modello futuro della cooperazione tra Russia ed Unione europea. In questo modo le relazioni con i partner russi si possono strutturare in modo costruttivo e si possono ampliare, senza discutere dell’adesione della Russia all’UE. Al riguardo non vi è da entrambe le parti alcuna esigenza. Vorrei sottolineare l’importanza del programma TACIS. La onorevole Lalumière nella relazione invita la Commissione a rafforzare il sostegno di questi progetti e chiede di dare la priorità all’interno degli aiuti TACIS al miglioramento delle condizioni di vita quotidiane nella costruzione delle strutture dello stato di diritto. Vorrei rimarcare molto esplicitamente questo punto. Sappiamo che dobbiamo ancora migliorare il programma TACIS, ma sappiamo anche che il lavoro alla base è essenziale per la cooperazione futura tra Russia ed Unione europea.
costep_1998-04-02_5_2	Signor Presidente, mi riferisco all’articolo 96 del regolamento e la invito a non aprire adesso la discussione. Giustifico la mia richiesta ricordando che restano 6 minuti di tempo prima dell’inizio della votazione. Chiunque partecipi regolarmente alle sedute in quest'Aula sa che cosa comincerà tra pochi minuti, ossia un afflusso del tutto indisciplinato di masse di parlamentari non interessati alle discussioni, che si interessano soltanto alla votazione e non attribuiscono alcuna importanza al dibattito. Mi dispiace per l’onorevole Posselt e per la onorevole Spaak, per gli oratori che dovranno prendere la parola questo pomeriggio. È nostro dovere, in considerazione della dignità del Parlamento, portare avanti le discussioni in una forma accettabile, e questo ora non è più possibile. Signor Presidente, la esorto a presentare all’Ufficio di presidenza del Parlamento la protesta, per lo meno quella dei componenti socialdemocratici della commissione per gli affari interni. Ogni volta abbiamo l’eccezionale piacere di discutere il nostre relazioni in momenti come questo e, vista l’importanza dei temi da affrontare, lo trovo del tutto inopportuno. Forse sarà possibile tenerne conto in futuro a livello di programmazione temporale.
costep_1998-05-12_6_17	Signor Presidente, signor Commissario, per le misure in materia di politica sanitaria quali l’interdizione della pubblicità del tabacco l’articolo 100 A non può venire adottato quale base giuridica, in quanto lo vieta esplicitamente l’articolo 129. È questa la base giuridica. Perciò la maggioranza della commissione giuridica e per i diritti dei cittadini ha ritenuto che la Comunità non abbia alcuna competenza legislativa in materia. Naturalmente in tal modo si va ben oltre l’obiettivo che ci si è proposti. L’Unione dispone invece di competenze in materia di servizi pubblicitari transfrontalieri di cui dovrebbe, a mio parere, avvalersi anche contro la pubblicizzazione dei prodotti del tabacco. L’interdizione totale della pubblicità o della sponsorizzazione negli Stati membri, invece, non può essere giustificata sulla base dell’articolo 100 A. Pertanto la Commissione dovrebbe avviare un’iniziativa ai sensi dell’articolo 129, paragrafo 2, affinché a livello nazionale - nella misura in cui ciò è possibile - venga introdotto un divieto nell’interesse della salute dei cittadini. Inoltre, se non si vuole venire sconfitti in sede di ricorso presso la Corte di giustizia delle Comunità europee occorre almeno votare a favore degli emendamenti presentati dalla onorevole Roth-Berendt.
costep_1998-05-14_6_40	Signora Presidente, onorevoli colleghi, caro Akin Birdal, siamo sconvolti, siamo rattristati e siamo adirati per il brutale tentativo di omicidio di cui sei stato vittima. Akin, ci auguriamo che tu possa guarire presto; speriamo che tornerai ad essere lo stesso Akin Birdal di sempre, sempre coraggioso e deciso, sempre pieno di speranza, che ha conservato tutta la sua umanità e anche la sua allegria, e soprattutto inflessibile. Questo attentato alla tua persona, Akin, in realtà mirava a colpire la democrazia in Turchia e rappresenta un attacco contro i diritti umani, contro tutte le persone che lottano per una Turchia democratica, contro tutti coloro che s'impegnano a favore di una soluzione politica della questione curda - e la democratizzazione della Turchia è intimamente connessa alla soluzione politica della questione curda. Invitiamo il governo turco a voler finalmente, e finalmente sul serio, mettere in pratica il rispetto e la tutela dei diritti umani, non di annunciare solo, ripetutamente, a guisa di mantra, che ne ha l’intenzione, ma creando per davvero condizioni stabili per i diritti civili, i diritti umani, i diritti fondamentali, realizzando la libertà di pensiero, la libertà di stampa e la libertà di costituire partiti - e che questo valga per tutti, anche per gli appartenenti al partito Fazilet. Chiediamo che abbia finalmente inizio il dialogo, poiché solo il dialogo potrà portare ad una soluzione politica. Quella militare non è una soluzione! Quello che è capitato ad Akin continua a succedere giorno dopo giorno a molte, moltissime persone. Occorre por fine alla violenza. Akin, ti facciamo i nostri migliori auguri per una pronta guarigione!
costep_1998-05-14_9_4	Signor Presidente, cercherò di essere breve. La cosa più importante che desidero fare è quella di ringraziare il relatore perché ha presentato una relazione eccellente che è stata unanimemente approvata in sede di commissione. Visto che in diversi Stati membri siamo in pieno clima pre-elettorale fa sempre piacere poter dire che una relazione è stata unanimemente approvata perché era davvero pertinente. Mille grazie, onorevole Van Dam, per la sua relazione. Questa riforma del codice di comportamento è molto utile in quanto rafforza l’obiettività delle informazioni. La cosa più importante è che ora siano stati inclusi anche i treni ad alta velocità, di modo che il cittadino possa rendersi conto meglio su quali percorsi sia più conveniente prendere il treno piuttosto che l’aereo. E in fondo è questo quello che ci prefiggiamo di ottenere sui percorsi brevi, e cioè puntare più sul treno che non sull’aereo, per decongestionare lo spazio aereo e migliorare la tutela dell’ambiente. Da questo punto di vista il treno comporta un vantaggio enorme. Contrariamente a quanto sembra alla Commissione, a me pare utile disporre dell’indicazione di voli in code-sharing . Condivido pertanto pienamente l’opinione del relatore, dato che essa in pratica ha dato ottimi risultati. Infine penso sia giusto unificare i tre atti normativi, per renderli più leggibili e comprensibili per il consumatore. La Commissione pertanto dovrebbe occuparsi della codifica. Credo che possiamo essere tutti d’accordo nel dire che abbiamo una buona proposta, ulteriormente migliorata dagli emendamenti del collega. Mi auguro che la Commissione voglia accogliere le proposte del collega, il che sarebbe per noi motivo di soddisfazione.
costep_1998-05-27_5_19	Signor Presidente, in qualità di presidente del sindacato cattolico della diocesi di Ratisbona, durante la discussione di questa mattina mi è venuta in mente un’affermazione del cardinale Cardyns, secondo cui ogni giovane lavoratore vale più di tutto l’oro del mondo. Questa affermazione è vecchia, ma il suo contenuto è tuttora valido. I posti di lavoro sono importanti, ma finora si è lasciato troppo spazio alle parole - e su questo appoggio quanto sostenuto dal collega Wim van Velzen, e si sono registrati troppo pochi successi. Ora ci sono piani d’azione. Mi auguro che siano tradotti in realtà quanto prima e con buoni risultati, perché altrimenti anche i migliori piani d’azione non servono a nulla. Spero anche che le migliori prassi vengano presto recepite nei paesi in cui finora non sono applicate. In ogni occasione sentiamo parlare di incentivazione delle PMI, ma fino ad ora nessuna Presidenza del Consiglio e nessuna Commissione sono state in grado di far sì che le PMI ricevessero disposizioni semplici, tali da poter anche essere realizzate. I sistemi fiscali e di assistenza sociale devono comportare una riduzione dei costi salariali accessori, ma devono anche essere equi affinché i lavoratori dipendenti non siano gli unici a sostenerne gli oneri. Riforma strutturale, Agenda 2000 - signor Presidente Santer - mi sembra che il tessuto rurale sia trattato molto male nell’Obiettivo 2, che è un vero pot-pourri . Occorre fare qualcosa al proposito. In merito alla problematica ambientale desidero lanciare un appello a favore del rapporto tra uomo e natura e non soltanto della natura senza l’uomo! Ho una domanda in relazione al funzionamento del sistema di autofinanziamento: perché, da un lato, non c'è denaro per i computer, ma dall’altro, si rinuncia a miliardi di marchi di gettito? Forse si potrebbe fare qualcosa in tal senso. Vi prego di applicare quanto prima l’economia sociale di mercato nei nuovi stati candidati all’adesione, in modo che non incontrino gli stessi problemi che ci affliggono! Non dimenticate la sussidiarietà, anche se talvolta voi del governo centrale non la vedete di buon occhio!
costep_1998-06-18_4_64	Signora Presidente, chi ha conosciuto la Guinea Bissau nel passato conosce anche i motivi della crisi attuale. Alcuni decenni orsono la popolazione viveva ancora relativamente bene, non era forse ricca, non c'era ancora un forte sviluppo, ma i portoghesi avevano realizzato laggiù un’opera di cui possono essere veramente fieri. Il paese è poi crollato sotto il peso della corruzione e dell’intervento internazionale. Io credo che bisogna semplicemente ammettere che, per esempio, la situazione ambientale oggi è davvero critica. Quando sono stato laggiù - già molto tempo è passato da allora - la gente delle isole, per esempio Bijagós, poteva veramente vivere. Avevano cibo a sufficienza ed ora tutto questo è stato distrutto dall’inquinamento. Ecco il prezzo dei gravi costi sostenuti da un governo privo di scrupoli - quello attuale è stato molto migliore, ma finora ha dovuto pagare i conti del precedente. Dobbiamo fare di tutto per aiutare il popolo della Guinea Bissau, davvero molto simpatico, a ritrovare la sua strada.
costep_1998-07-13_4_3	Signor Presidente, grazie per avermi concesso, in deroga alle regole, la possibilità di presentare qui una richiesta ai sensi dell’articolo 129 del Regolamento sulla relazione Berger. La collega Berger, con il fattivo apporto del nostro gruppo, ha preparato e presentato per il dibattito odierno una relazione estremamente delicata e molto difficile. Numerosi colloqui avuti sia dall’onorevole Berger che da chi vi parla nella sua veste di coordinatore del nostro gruppo fanno tuttavia ritenere improbabile che si trovi oggi una maggioranza per questa relazione al di fuori del gruppo socialista. In base all’articolo 129 chiedo pertanto di votare su un rinvio della relazione in commissione per verificare il da farsi in quella sede. La mia motivazione è quanto mai concisa: data la delicatezza del tema si dovrebbe tentare fino all’ultimo di esplorare ogni possibilità di consenso, cosa oggi impossibile. Forse ne avremo un’altra occasione. La prego di fare in modo che alla collega Berger venga concessa questa opportunità per il suo eccellente lavoro.
costep_1998-09-17_8_30	Signora Presidente, è un’enorme vergogna per il Parlamento europeo che, a causa della caparbietà di alcuni gruppi, non siamo stati in grado di emanare una risoluzione relativa al Kosovo, soprattutto se pensiamo alla drammatica situazione d’indicibile miseria che regna colà. Sono del parere che nei prossimi mesi dovremo concentrarci fortemente su due punti essenziali. Innanzi tutto sulla demilitarizzazione del Kosovo e sulle misure da attuare per sostituire i soldati ed i gruppi militari che ora spadroneggiano in Kosovo con una forza internazionale di pace; in secondo luogo, dovremo riconsegnare il controllo di polizia, amministrazione e giurisdizione nelle mani delle autorità elettive del Kosovo. Questo programma minimo dovrebbe trovare l’approvazione di tutti. Noi dovremmo concentrarci su di esso in modo da risparmiarci figuracce simili a quella di oggi.
costep_1998-10-08_6_53	Signor Presidente, onorevoli colleghi, l’onorevole von Habsburg ha già ricordato che questo problema è di fondamentale importanza. Abbiamo potuto constatare che la firma di accordi di partenariato, di cooperazione ed interinali non sortiscono automaticamente l’effetto di migliorare, negli stati con i quali vengono conclusi, la tutela dei diritti umani, nella misura in cui è auspicato invece dalla commissione europea per i diritti dell’uomo. Anche se la Commissione europea ha ribadito più volte che tali accordi sono necessari per contribuire a migliorare la salvaguardia dei diritti dell’uomo, ciò non è avvenuto in questo caso. In Georgia non sono state prese misure in tal senso. L’accordo interinale con la Georgia è stato siglato ormai da tempo e nulla è avvenuto. Penso che l’introduzione di una giurisdizione democratica e di condizioni dignitose nelle carceri siano un terreno particolarmente sensibile su cui costruire una società democratica. L’Ucraina e la Russia dispongono, a questo proposito, di un piano di azione tramite il programma TACIS. Per la Georgia ciò non è previsto. Per questo motivo è importante che anche la Georgia possa disporre, grazie alla collaborazione con il Consiglio d’Europa attraverso il Programma TACIS, di un programma di azione democratica. Sono lieto che l’onorevole von Habsburg sostenga le nostre proposte di emendamento al punto da considerare il nostro primo emendamento alla stregua di una proposta integrativa. Desidereremmo invece apportare un emendamento orale alla seconda proposta di emendamento.
costep_1998-10-23_3_15	Signor Presidente, dai colleghi dei paesi dell’Europa meridionale ho imparato che metà dell’intervento viene usata per congratularsi con l’autore della relazione e che l’intervento vero e proprio comincia con la parola ma. Stavolta faccio così anch'io e mi congratulo con l’onorevole Ryynänen per il lavoro che ha svolto a favore della cultura. Abbiamo lavorato insieme a lungo nel nostro Parlamento nazionale ed ho imparato ad apprezzarla come una persona responsabile e impegnata a favore della cultura. Saper leggere e disporre di libri sono elementi della tradizione nordica. Le biblioteche contribuiscono ad una ripartizione più uniforme della cultura fra i cittadini e la loro gratuità è importante e cionondimeno in contraddizione con l’odierna politica economica caratterizzata da un’unica alternativa, ovvero con la vigente dottrina neoliberalista. Il neoliberalismo è una forma di barbarie che misura con il metro del denaro anche la salute e la cultura. Una politica economica del genere uccide le biblioteche. Le biblioteche sono tuttavia d’aiuto nella lotta contro un’unica alternativa e il caos elettronico. Per concretizzarsi, il diritto dei cittadini all’informazione esige che i cittadini stessi operino una distinzione fra ordine e scompiglio e il personale delle biblioteche ha l’importante compito di insegnar loro a operare una differenza fra cultura e confusione . Finora ho espresso soltanto congratulazione alla relatrice; ora è il momento del ma. La proposta di creare un centro comunitario per le biblioteche di tutta l’Europa manca a mio giudizio di saggezza. Si tratta di un modo per ufficializzare la propaganda proeuropea. Il Parlamento europeo è un esempio di informazione indottrinata ed Euronews si vede concedere aiuti finanziari per produrre propaganda elettronica proeuropea. Dopo aver seguito varie relazioni elaborate in Parlamento, ne deduco che a dirigere il reparto propaganda è il Presidente. Le biblioteche devono essere indipendenti dall’Unione europea, dal Parlamento europeo e dalle altre istituzioni. Ai cittadini dev'essere data la possibilità di rendersi conto delle alternative.
costep_1998-12-14_7_8	Signor Presidente, ciò che tiene unito il mondo nella sua sfera più profonda è una domanda, non molto originale, in quanto molto antica, ma più attuale che mai oggi che la nostra evoluzione sociale è chiaramente influenzata da diversi fattori costituenti ciò che definiamo modello di sviluppo europeo. Quindi, per il nostro futuro sviluppo è estremamente importante chiedersi che cosa tenga veramente insieme la nostra società nel profondo, collegandolo poi alle attività di ricerca in tutti i settori. Accolgo quindi con estrema soddisfazione questo programma specifico, che promuove da un lato la mobilità dei ricercatori e dall’altro la ricerca socioeconomica proprio prospettando la questione della sfera profonda della nostra società. È fragile la pianta coltivata dal Parlamento che ha cominciato a fiorire nel quarto programma quadro per la ricerca: ci sono stati molti problemi e molte semplicistiche generalizzazioni, l’orientamento strategico non è stato necessariamente il migliore, però negli ultimi anni ci sono stati alcuni sostanziali miglioramenti e l’ultimo bando di gara, il terzo call, è stato eccellente. Colgo l’occasione per esprimere parole di elogio anche nei confronti del direttore Mitsos, della Commissione esecutiva, che ha fatto veramente un buon lavoro, e di questi tempi ogni tanto si dovrebbe anche lodare la Commissione. Nonostante ciò mi sono permesso di proporre alcuni miglioramenti, qui riassunti in sette punti. Innanzi tutto, nella ripartizione provvisoria dei fondi si prevede di destinare solo il 10 percento alla ricerca socioeconomica. Credo che nella ripartizione provvisoria dei fondi si possa tranquillamente prevedere una percentuale più alta, dato che anche la sfera di competenza è stata ampliata proprio nell’ambito della procedura di conciliazione sul quinto programma quadro di ricerca. Propongo quindi di stanziare in via provvisoria il 15 percento. Secondo punto: a mio avviso è importante diffondere la conoscenza del programma sia per quanto riguarda la mobilità che i contenuti della ricerca. Va quindi creata, in particolare attraverso Internet, la trasparenza sulle istituzioni partecipanti e i temi. Terzo: a mio avviso è importante che la ricerca socioeconomica non sia un’attività secondaria e marginale, bensì collegata orizzontalmente ad altri settori di ricerca; da questa esigenza derivano alcune proposte per un rafforzato coordinamento di questo e altri settori di ricerca, in particolare l’emendamento n. 37. Quarto: alcune piccole modifiche di contenuto riguardanti il tema del cambiamento strutturale, in particolare l’invecchiamento della nostra società, le conseguenze del cambiamento strutturale sull’occupazione, sulla mentalità di chi vive nella nostra società, ma anche per quanto riguarda le forme di partecipazione. In molti settori si osserva infatti che la partecipazione non ha luogo più nelle sfere politiche tradizionali, bensì piuttosto nelle organizzazioni non governative, attraverso movimenti civici, eccetera. Anche questi aspetti andrebbero quindi considerati dal punto di vista del contenuto. Quinto: naturalmente si deve parlare anche di una rete di interconnessione fra ricercatori. In questo momento non intendo spezzare una lancia a favore della ricerca sociologica, però a volte ho la sensazione che, non essendo ancora molto sviluppata la cooperazione, serva ancora una piccola spinta per creare una rete di ricerca europea, estremamente importante anche per la presentazione delle domande; quindi occorre incentivare la realizzazione di una rete. Sesto: sostegno anche delle pari opportunità e dell’equa partecipazione di uomini e donne a questo programma di ricerca. Non è ad esempio ammissibile che non vengano presi in considerazione i periodi di maternità per l’assegnazione delle borse di studio Marie-Curie. Quest'aspetto va regolamentato in modo chiaro e lo stesso vale per il sostegno delle pari opportunità in generale. La scorsa settimana ho partecipato a un simposio con 150 iscritti, di cui soltanto 2 donne. In questo campo si può fare ancora molto. Settimo e ultimo punto: dobbiamo anche commercializzare i risultati, non serve a niente avere validi studi e lasciarli nel cassetto, come spesso può succedere proprio nel settore delle scienze sociali. Sarebbe quindi auspicabile diffondere i risultati ad esempio via Internet e anche attivamente presso i destinatari, i politici, qui in Parlamento, nei Parlamenti nazionali, ma anche in loco, per integrare i risultati nei processi sociali.
costep_1999-01-28_1_32	Il gruppo socialdemocratico svedese dà il suo appoggio ai tre obiettivi essenziali in materia di politica agricola e degli alimenti nell’Unione europea. In primo luogo, le imprese del settore agricolo e alimentare devono essere indirizzate in funzione della domanda dei consumatori. In secondo luogo, la produzione dovrà risultare sostenibile a lungo termine tanto a livello ecologico, quanto a livello economico. In terzo luogo, l’Unione deve contribuire anche alla sicurezza globale dell’approvvigionamento alimentare, per esempio con l’affermazione dei principi del libero scambio anche in campo agricolo e alimentare. Ma il libero scambio va completato con interventi di tutela del consumatore, dell’ambiente, degli animali e mediante provvedimenti di politica regionale. Riteniamo inoltre che, a lungo termine, le limitazioni alla produzione e le sovvenzioni erogate nel quadro delle organizzazioni comuni di mercato dovrebbero essere abolite. Le risorse finanziarie così liberate potrebbero agevolare il varo di provvedimenti intesi a stimolare la crescita economica su scala regionale, provvedimenti strutturali, misure per lo sviluppo rurale e nuovi servizi ambientali, che potrebbero nascere come conseguenza delle riforme. A scadenza l’agricoltura, esattamente come altri settori, dovrebbe essere in grado di funzionare sostanzialmente in base a condizioni di mercato. In una fase di transizione, tuttavia, possono essere necessari aiuti di adeguamento per agevolare la riconversione secondo modalità socialmente accettabili. Per consentire la realizzazione di importanti obiettivi in materia di ambiente, sviluppo rurale e sviluppo economico regionale, si rivelerà infatti necessario il varo di provvedimenti mirati. Siamo inoltre convinti che una riduzione e, in un secondo tempo, un’abolizione del sostegno ai mercati, nonché un migliore adattamento alle condizioni di mercato potrebbero contribuire alla diminuzione degli oneri sociali connessi alla politica agricola. Per centrare tale obiettivo occorre accettare dapprima, a titolo transitorio, alcuni aggravi aggiuntivi per il bilancio comunitario, ma successivamente, a lunga scadenza, i costi di tale politica in termini di bilancio dovranno diminuire. Ciò sarà indispensabile, inoltre, per agevolare l’imminente ampliamento ad Est dell’Unione.
costep_1999-03-09_8_17	Signor Presidente, onorevoli colleghi, la relazione in discussione si occupa della limitazione dell’esposizione del pubblico ai campi magnetici fra 0 Hz e 300 GHz, ossia dell’intera gamma di possibili effetti. Si tratta sicuramente di un buon punto di partenza che non consente tuttavia di introdurre una regolamentazione dettagliata a livello europeo. Su talune questioni andrebbe perciò applicato a mio avviso il principio di sussidiarietà. Complessivamente è positivo che, per questo motivo, in sede di commissione per la protezione dell’ambiente, la sanità pubblica e la tutela dei consumatori siano state approvate alcune proposte del relatore sicuramente dettate da buoni propositi. Non sempre i buoni propositi danno buoni risultati. Inoltre le proposte del relatore non erano scientificamente fondate - come è stato oggi più volte ricordato - e in pratica avrebbero indotto a fissare un valore limite basso che non poteva essere rispettato. Oppure dovremmo giungere al punto di eliminare l’uso dei cellulari e delle colonnine per le chiamate di soccorso? Credo che ciò non possa rientrare tra i nostri scopi. Vorrei soffermarmi su un ulteriore aspetto. Il parere degli esperti ha dimostrato che è estremamente discutibile fissare distanze di sicurezza standard dagli impianti fissi, come per esempio le linee ad alta tensione, ai fini della protezione dalle radiazioni in quanto l’esposizione può essere influenzata in misura notevole, oltre che dalla distanza pura e semplice, da numerosi parametri specifici a seconda degli impianti. Ancor più problematico risulta fissare distanze minime di sicurezza per gli apparecchi elettrici. Generalmente la distanza da tali apparecchiature per le persone viene stabilita principalmente in base all’uso. L’indicazione di ulteriori distanze di sicurezza in questo caso può a mio parere essere fonte di confusione, non risultare utile ed esula dagli scopi di un’adeguata radioprotezione. Diversa è la situazione invece nel caso di impianti che generano campi magnetici, come per esempio gli impianti di radiotrasmissione, per i quali l’indicazione di distanze di sicurezza può sicuramente contribuire a semplificare la procedura. Vi invito a tenere conto di tali considerazioni ai fini della votazione. Ho presentato alcuni emendamenti in merito.
costep_1999-04-15_2_11	Signor Presidente, signor Mediatore, signor Commissario, succede raramente che la presentazione di una relazione sia altrettanto piacevole del suo contenuto; oggi, con la presentazione e la relazione della onorevole De Esteban Martín, abbiamo assistito ad uno di quei rari casi. La relazione annuale sul Mediatore europeo per il 1998 dimostra che tale Istituzione è diventata una delle più efficienti e meglio funzionanti nell’Unione europea. Questa valutazione positiva è motivata soprattutto dalla vicinanza del Mediatore europeo ai cittadini, vicinanza che costituisce - come sappiamo - uno dei principi fondamentali dell’Unione. Nel suo documento, la onorevole De Esteban Martín illustra questa realtà in toni così convincenti che c'è da augurarsi che la relazione trovi ampia diffusione in particolare tra chi deve decidere sulle due richieste formulate dal Mediatore Södermann, cioè quella di disporre di un bilancio proprio per poter proseguire la propria attività e quella di modificare lo statuto. Vista sullo sfondo delle dimissioni della Commissione, la richiesta del Mediatore di adottare un codice di buona condotta amministrativa, che sia accessibile a tutti i cittadini, appare di estrema attualità. Quando parlavo di coloro che sono competenti a decidere sulle richieste del Mediatore mi riferivo in primo luogo al Parlamento europeo poiché il Mediatore europeo ha ricevuto il suo incarico, appunto, dal Parlamento. Rientra tra i compiti della commissione per le petizioni farsi carico di tali decisioni. Come può il Mediatore adempiere al suo dovere se non dispone di fondi sufficienti? A tale proposito la commissione per le petizioni si è già rivolta ai servizi amministrativi del Parlamento, peraltro senza che le sue richieste abbiano trovato grande ascolto. Tutti i membri di quest'Assemblea dovrebbero leggersi gli allegati alla relazione dell’onorevole Newman per rendersi conto di quanto sia assurdo ritenere che il lavoro della commissione per le petizioni possa essere semplicemente trasferito ad altre commissioni. Purtroppo devo concludere il mio intervento con una domanda che rivolgo a determinati settori di questo alto Consesso: quale considerazione hanno dei diritti dei loro elettori se, chiedendo l’abolizione della commissione per le petizioni o la modifica del suo nome da «commissione giuridica e per i diritti dei cittadini in «commissione giuridica e per i diritti dei consumatori, di fatto sminuiscono il valore del diritto fondamentale dei cittadini di presentare petizioni? I cittadini dell’Unione sono in prima istanza dei cittadini e solo dopo sono anche dei consumatori, e quindi i diritti che hanno in quanto consumatori discendono indubbiamente dal loro status di cittadini. Mi consenta, signor Presidente, di ringraziare l’onorevole Newman non solo per la sua relazione istruttiva e ricca di contenuti ma anche per il lavoro che ha svolto in questa importante commissione. Io ne ho fatto parte solo per breve tempo ma ho potuto ugualmente constatare quanto siano giustificati i ringraziamenti tributatigli oggi dai colleghi. Molte grazie, onorevole Newman!
costep_1999-05-03_11_9	Signor Presidente, signor Presidente del Consiglio, signor Commissario, pur dovendo concedere anno per anno il discarico per il Fondo di sviluppo europeo, la commissione per lo sviluppo e la cooperazione non incide minimamente sulle modalità d’uso di questo fondo, che finora non è stato iscritto a bilancio. Prima di assumere la Presidenza del Consiglio, diversi governi hanno segnalato la disponibilità a perorarne l’iscrizione a bilancio, per poi invece escogitare numerosi motivi per sospendere la decisione. In concreto, per il bilancio 1997 la commissione per lo sviluppo e la cooperazione ha criticato il trasferimento di ingenti importi da un Fondo di sviluppo al successivo e suggerisce pertanto di semplificare la gestione dei fondi. Anche nel caso dei fondi per il cofinanziamento, la commissione critica l’eccessiva durata dei progetti e soprattutto i grandi problemi troppo spesso creati dal flusso di fondi alle organizzazioni non governative. La Corte dei conti e la commissione per lo sviluppo e la cooperazione nutrono qualche timore sulle possibilità di funzionamento delle nuove strutture ora introdotte dalla Commissione. La commissione sostiene inoltre che è possibile eliminare le carenze procedurali lamentate dalla Corte dei conti anche e soprattutto esigendo un minimo di concorrenza nelle procedure di gara d’appalto. Ciò nondimeno la commissione accetta di concedere il discarico del Fondo di sviluppo per il 1997. La cooperazione allo sviluppo non è uno degli ambiti cui i nostri elettori attribuiscono la massima priorità per la politica europea. A maggior ragione l’impiego di mezzi finanziari deve secondo noi diventare sempre più trasparente e comprensibile.
costep_1999-07-22_3_19	Ho approvato solo con certe limitazioni la risoluzione del Parlamento europeo sul Vertice europeo di Colonia del 3 e 4 giugno 1999, svoltosi sotto la Presidenza del Consiglio tedesca. Chi aveva sperato che i successi conseguiti da precedenti Presidenze tedesche potessero ripetersi anche quest'anno è rimasto amaramente deluso. Passa, infatti, una grande differenza tra un Helmut Kohl che fa politica nell’interesse tedesco e contemporaneamente nell’interesse europeo, che si consulta in precedenza con i partner degli Stati membri e in tal modo ottiene risultati concreti, e un signor Schröder che si prova a fare altrettanto. Tutto il mondo ha potuto notare quanto egli sia impacciato quando si muove sulla scena internazionale. In particolare, lo si è visto in relazione ai mancati progressi nella lotta contro quello che è il problema principale dell’Europa, ossia la mancanza di posti di lavoro e una situazione occupazionale insufficiente. Ancora nel 1994 un tedesco, Helmut Kohl, in qualità di Presidente del Consiglio dell’Unione europea aveva posto ad Essen una pietra miliare con la decisione sui primi elementi di una coordinata strategia europea per l’occupazione. Grazie a quella decisione, il Vertice sull’occupazione di Lussemburgo poté poi definire importanti linee-guida e Jean-Claude Juncker indicò le strade da percorrere per modificare le strutture del mercato del lavoro allo scopo di garantire un più elevato livello occupazionale attraverso una maggiore efficienza. Il plateale annuncio del signor Schröder secondo cui il Patto europeo per l’occupazione sarebbe pronto è stato, come al solito, prematuro. Nei piani c'era un ricco menu, in realtà c'è stato un pasto assai frugale. Il cosiddetto processo di Colonia significa soltanto che sarà avviato un dialogo a livello macroeconomico, cioè che ci saranno colloqui tra il Consiglio, la Commissione, le parti sociali e la Banca centrale europea: di più non si è riusciti ad ottenere. Tale risultato ricorda fatalmente l’alleanza per il lavoro concordata in Germania, che è poi degenerata in un’alleanza per la retorica. Mancano efficaci riforme strutturali che siano degne di tale nome, mancano accordi sui salari bassi, sulla politica salariale e sull’accumulazione dei patrimoni. I cittadini, soprattutto quelli senza lavoro, sono stufi dei soliti, vuoti rituali. Per un po', il conflitto nel Kosovo ha posto in secondo piano tutte le altre questioni aperte; ma, a lungo andare, nulla può essere messo a tacere definitivamente. Però, con gli slogan vigorosi di Schröder, con politiche nazionali individualistiche, con decisioni personali e arbitrarie alla Hombach, con atteggiamenti villani invece che attenti e sensibili non si crea un senso di Stato, né a livello nazionale, né a livello europeo. Le elezioni europee hanno rappresentato quel sonoro schiaffo che era salutare: la Presidenza uscente non è stata al top, è stata piuttosto un flop . Kosovo
costep_1999-07-23_1_2	Signora Presidente, il processo verbale odierno contiene un allegato da cui emerge che gli uffici di presidenza delle commissioni miste con gli Stati associati sono stati già costituiti. Se lei legge tuttavia il Regolamento, noterà che l’articolo 170 comma 6 stabilisce che la costituzione delle commissioni miste con i Parlamenti di Stati associati - che sono qualcosa di diverso dalle delegazioni interparlamentari - deve svolgersi alle stesse condizioni vigenti per la costituzione delle commissioni. È questa la pratica che fino ad ora abbiamo seguito. Ciò significa che debbono svolgersi elezioni come nel caso delle commissioni. Il fatto che siano stati stretti accordi tra i gruppi politici, è un’altra questione. Per quanto concerne le delegazioni interparlamentari spetta dunque alla Plenaria decidere, ma per le commissioni miste con gli Stati associati va applicato, a mio avviso, l’articolo 170 comma 6. La prego di prenderne atto. Vi è poi un secondo punto che desidero sottolineare. Il termine per la presentazione degli emendamenti scadeva ieri alle 10.00. Ieri, tuttavia, abbiamo ricevuto i documenti sui quali dovevamo votare appena dopo le 10.00. L’intero processo della votazione appare ai miei occhi discutibile. La prego, dunque, di verificare questi due punti e di darmene riscontro durante la prossima seduta.
costep_1999-09-14_5_35	Signora Presidente, signor Presidente designato della Commissione, sono fra coloro che domani, se non accadrà nulla di decisivo, voterà no. Non si illuda: la discussione di stasera all 'interno del gruppo del PPE sarà alquanto animata. Le negherò la fiducia, a meno di cambiamenti sostanziali, per le seguenti ragioni. In primo luogo, la sua Commissione, signor Prodi, presenta un deficit democratico. La composizione della sua squadra non riflette il risultato delle elezioni europee. Il fatto che lei abbia accolto una signora Commissario designata verde mi pare giustificato in considerazione dei risultati ottenuti dai Verdi alle elezioni europee. Il fatto che i socialisti siano rappresentati con 10 membri risulta invece incomprensibile per la gente che si chiede in che misura ha inciso, in realtà, il nostro voto sulla composizione della Commissione europea.. Ci sarebbe da chiedere al suo predecessore, signor Santer, chi mai sia riuscito, anche da questo punto di vista, ad ottenere un successo presso i governi per i vari posti. La seconda ragione per cui le nego la fiducia sono le risposte fornite dai Commissari designati nelle audizioni sul caso van Buitenen. Non potremo contare sul consenso dei cittadini europei se non si imboccherà una nuova direzione affinché coloro che si adoperano a favore della trasparenza non godranno di maggiore sostegno da parte della Commissione. Il problema principale per me e molti altri, tuttavia, resta il successore designato al posto della signora Cresson.. Naturalmente non intendo esprimere una sentenza nei confronti del signor Busquin, né sostituirmi alla giustizia belga e nessuno di noi auspica che finisca in prigione. La questione è, piuttosto, come riconquistare la fiducia nei confronti delle Istituzioni europee! Credete davvero di ottenere la fiducia dei cittadini ricorrendo alla solita risposta del tipo: Non sono state rivolte accuse contro di me personalmente? Il signor Busquin è implicato nello scandalo Inusop e non è stato accusato solo perché la causa è ormai in prescrizione. Vi è un sorprendente parallelo con il coordinatore dell’UE per i Balcani, Bodo Hombach.. È ormai chiaro che nello scandalo Dassault-Augusta egli era al corrente dei fondi neri. Mi chiedo chi ci garantisca che in futuro non vi saranno fondi neri nella Commissione, nella DG XII o altrove, se tale questione non verrà affrontata più risolutamente di quanto si sia fatto finora.. Pertanto, signor Prodi, lei ha la possibilità di convincermi attraverso un intervento attivo ma deve trattarsi di un segnale molto forte nei confronti del Parlamento e dell’opinione pubblica, altrimenti anch' io, come molti altri, domani voterò no. Il nostro voto contrario non è un no all’Europa, ma un voto a favore di un’Europa pulita, democratica e trasparente.
costep_1999-09-16_10_3	Signor Presidente, onorevoli colleghi, dobbiamo renderci conto che nel Caucaso la situazione si sta facendo esplosiva. Oggi discutiamo del tragico destino del Daghestan. Le notizie che ci giungono da lì riescono a farci comprendere a malapena le dimensioni del dramma che si sta consumando in quella parte del mondo. Occorre inviare con urgenza aiuti umanitari. In particolare, sarebbe importante che ai cittadini del Daghestan venisse concessa la stessa autonomia di cui godono già gli abitanti dei paesi confinanti. E invece, cosa succede? È evidente che mancano informazioni obiettive sulla situazione politica del luogo, ma a mancare è anche il rispetto dei diritti umani. L’OSCE deve presentare una relazione a Parlamento, Commissione e Consiglio. La risoluzione comune che è stata presentata a nome di diversi gruppi mira soprattutto a garantire che tali informazioni possano essere disponibile al più presto e in maniera affidabile. A prescindere dalla responsabilità per la situazione attuale in Daghestan, resta il fatto che essa è la conseguenza dei drammatici avvenimenti seguiti alla caduta della cortina di ferro e che i paesi di quella regione fanno tanta fatica per conquistare la libertà. Inoltre, le forze politiche al potere cercano ripetutamente di tastare il polso e di inimicare tra loro i diversi gruppi etnici. Una cosa del genere l’abbiamo già vista subito al di là dei confini dell’Unione europea, nell’ex Jugoslavia; ora assistiamo ad eventi simili in zone più distanti da noi. Dobbiamo fare di tutto per spegnere i focolai che sono stati accesi affinché anche i cittadini di quella parte del mondo abbiano la possibilità di vivere e prosperare in pace, di costruire e conquistarsi una propria autonomia ed un proprio futuro, come abbiamo fatto noi qui in Europa. Infatti, non dovremmo mai dimenticare che anche noi, decenni fa, ci siamo trovati in condizioni analoghe, nelle quali abbiamo dato prova di ragionevolezza scegliendo la via della conciliazione. Ora è nostro compito aiutare quelle genti nel loro sviluppo, che forse potrà essere simile al nostro ma che in ogni caso garantirà loro un futuro, un’esistenza sicura e la possibilità di prendere il loro destino nelle loro mani.
costep_1999-10-06_1_7	Signora Presidente, nel discorso tenuto il 6 settembre in occasione dell’apertura del nuovo anno giudiziario in Turchia, il giudice supremo della Corte di cassazione, Sami Selçuk, ha mosso forti critiche alla costituzione del paese e ha espresso parole di condanna affermando che la Turchia è un paese che ha una costituzione, ma non è uno Stato costituzionale. A suo giudizio, la costituzione tutela i diritti dello Stato a spese della libertà dei cittadini. Abbiamo bisogno di più democrazia, di più cittadini che possano pensare liberamente senza che le leggi siano loro d’ostacolo ha sostenuto il giudice, che ha richiesto un’ampia riforma democratica e una ristrutturazione radicale del sistema politico. Ha ragione. Le sue richieste corrispondono alle nostre aspettative. Sono convinto che anche la maggioranza in Aula vuole una Turchia democratica nella quale siano rispettati i diritti umani e quelli delle minoranze. Sono inoltre del parere che il nostro sostegno agli ambienti democratici e ai loro modesti successi costituisca non solo un obbligo morale, ma sia indispensabile proprio perché una Turchia democratica, in grado di risolvere i propri problemi interni, gioverà alla sicurezza dell’Unione europea. Con la nostra politica potremmo contribuire al successo dei sostenitori dell’instaurazione in Turchia di una democrazia di tipo europeo e alla sconfitta dei falchi che si oppongono all’Europa. Ciò significa che al momento ci occorre una politica che obblighi la Turchia, sostenendola criticamente, a risolvere con sollecitudine e umanità problemi tuttora aperti quali la questione curda, quella cipriota o quella dei diritti umani. Non possiamo certo praticare una politica di emarginazione o di isolamento della Turchia! Pertanto, quali che siano il calendario e la procedura esatta, da Helsinki deve giungere un segnale per i cittadini di origine turca e curda e per la democrazia in Turchia. L’ammissione della Turchia - per il momento non posso dire nulla di definito per il mio gruppo, perché la discussione è ancora in corso, ma per me ciò significa, come ha già affermato il Commissario Verheugen, accordarle lo status di candidato all’adesione - è necessaria e urgente, non solo per la democratizzazione del paese, ma anche per la pace e la stabilità nei Balcani e nell’Europa sudorientale. Ieri all’Università di Istanbul il Ministro degli esteri greco Papandreou si è espresso così: Vogliamo la Turchia nell’Unione europea adesso! Non c' è nulla da aggiungere. Penso che sia stato chiaro.
costep_1999-11-16_7_3	Signor Presidente, onorevoli colleghi, la creazione di un quadro giuridico unitario è uno dei compiti elementari dell’Unione europea, volto ad assicurare ai cittadini una tutela affidabile, sicurezza e protezione. In caso contrario le persone non si sentiranno a casa propria in un’Europa in continua trasformazione e la rifiuteranno. Lo spazio giuridico comune deve essere qualcosa di più di una semplice cooperazione giudiziaria degli Stati membri sulla base dei trattati internazionali. Deve essere comprensibile, offrire un elevato livello di tutela e, soprattutto, evitare qualsiasi forma di discriminazione, anche solo di tipo procedurale. Con il Trattato di Amsterdam è stato compiuto un notevole passo avanti, grazie alla comunitarizzazione della cooperazione giudiziaria in materia civile. Gli Stati membri ora sono tenuti a far riferimento non a trattati internazionali in questo settore bensì agli strumenti di diritto comunitario, ai regolamenti e alle direttive, che vengono formulati con la partecipazione del Parlamento europeo, ossia di un organo rappresentativo della volontà popolare. La proposta sottoposta all’esame del Parlamento di un regolamento in materia di diritto di famiglia rappresenta un’importante pietra miliare dello spazio giuridico europeo. Ciò risulterà chiaro quando avremo terminato l’iter, visto che la Commissione ha presentato una buona proposta. Un tale riconoscimento non è in contraddizione con il fatto che, in qualità di relatrice, io abbia presentato una serie di emendamenti che considero necessari e che la commissione per i diritti dei cittadini - vi prego di risparmiarmi la denominazione corretta della commissione, impronunciabile - ha approvato all’unanimità. Signor Presidente, onorevoli colleghi, mi sia consentita una digressione nella quotidianità alla quale fa riferimento la nostra normativa. L’eliminazione delle frontiere fra gli Stati membri in Europa non ha creato soltanto un mercato interno che favorisce la prosperità economica. La caduta delle frontiere ha consentito anche ai cittadini europei di usufruire di una libertà di circolazione senza precedenti. Un numero crescente di persone si avvale di questa nuova mobilità. Le persone si conoscono, si incontrano, stabiliscono dei rapporti. L’amore ha proprie regole e propri tempi ai quali la legislazione fa fatica ad adeguarsi. È quanto è emerso nel caso delle separazioni nei matrimoni fra persone di diversa nazionalità e di Stati in cui vigono ordinamenti giuridici diversi. In questi casi gli ex coniugi si trasformano rapidamente in parti in causa e gli ordinamenti giuridici diversi si contrappongono, con tutte le conseguenze spiacevoli che ciò comporta e di cui soffrono spesso soprattutto i bambini. Tutti avrete visto i titoli dei giornali relativi alle situazioni in cui tali conflitti vengono esasperati fino a giungere al rapimento dei propri figli. Le leggi non possono impedire che le persone litighino e ne subiscano le conseguenze. Tuttavia le leggi possono contribuire affinché la sofferenza sia comunque limitata e ad essa non si aggiunga ulteriore sofferenza dovuta all’applicazione di norme discordanti e incoerenti. Persino le insidie procedurali possono indurre le persone nella disperazione, per esempio quando si tratta di decisioni in materia di affidamento o di riconoscimento dei divorzi. Il regolamento relativo alla competenza, al riconoscimento e all’esecuzione delle decisioni in materia matrimoniale e in materia di potestà dei genitori sui figli avuti in comune si propone di contribuire, per quanto possibile dal punto di vista giuridico, a mitigare e limitare la sofferenza derivante dal fallimento dei rapporti matrimoniali. In qualità di relatrice del Parlamento europeo ho dovuto adoperarmi affinché il regolamento necessario raggiungesse i propri obiettivi senza risultare per i cittadini altrettanto incomprensibile quanto la formulazione del titolo. È in questa luce che vanno considerati gli emendamenti che, come si è già detto, sono stati approvati all’unanimità in sede di commissione alla conclusione di un intenso dibattito. Soltanto su un punto al termine della votazione permanevano divergenze di opinione in seno alla commissione. Si trattava della consultazione del minore nella procedura sull’affidamento. Personalmente giudico la consultazione del minore assolutamente necessaria qualora si voglia salvaguardare il benessere di quest'ultimo. Altri sostenevano invece che tale fine può essere raggiunto anche in altro modo. Nel frattempo sono giunta a una soluzione con il collega, onorevole Watson, che tiene conto di entrambe le posizioni. Ringrazio espressamente per la collaborazione l’onorevole Watson, al quale sta a cuore particolarmente, così come alla sottoscritta, il bene dei minori, che sono spesso quelli che più soffrono in caso di divorzio. Presenterò il compromesso raggiunto sotto forma di emendamento orale al momento della votazione e mi auguro che l’Assemblea domani approvi questa procedura. Ovviamente, spero che anche l’emendamento venga approvato. C'è un altro punto sul quale si può intervenire per migliorare il regolamento e in merito al quale il Parlamento europeo non può deliberare ma solo presentare una richiesta. Come sapete, ai sensi dei protocolli aggiuntivi al Trattato di Amsterdam tre Stati membri non partecipano agli atti giuridici relativi al titolo IV e tali atti, pertanto, non risultano vincolanti per questi Stati. Due di essi si sono tuttavia dichiarati disposti ad approvare il regolamento nella sua forma attuale. Rivolgo un appello allo Stato che ancora non si è pronunciato affinché adotti anch'esso il regolamento. In tal modo potremo davvero compiere un notevole passo avanti nell’armonizzazione del diritto di famiglia nell’Unione europea. Concludendo, vorrei sottolineare tre punti a proposito dei quali, dopo numerosi colloqui con le parti interessate e con i giudici, ho ritenuto importante migliorare la pregevole proposta della Commissione. Primo: innanzi tutto, in caso di conflitto va salvaguardato il bene dei minori, mentre devono passare in secondo piano tutti gli altri interessi. Secondo: anche in caso di controversia non sono ammesse discriminazioni. Il diritto deve offrire un livello confrontabile di tutela individuale in qualunque Stato dell’Unione europea. Terzo: la competenza dei tribunali deve essere stabilita in modo univoco e chiaro. Il riconoscimento e l’applicazione delle decisioni non possono essere utilizzati come armi di ritorsione. Penso che la Commissione condivida la mia opinione e desidero ringraziare tutti colori che, al di là della routine parlamentare, mi hanno agevolato la stesura della relazione con la propria collaborazione costruttiva. Una volta tanto in quest'Aula vorrei rivolgere anche un grande elogio al Consiglio che si è occupato della questione e si è impegnato affinché venisse presa rapidamente una buona decisione!
costep_1999-11-18_16_4	Signor Presidente, onorevoli colleghi, permettetemi di esprimere il mio apprezzamento per l’iniziativa della Repubblica federale di Germania in relazione al miglioramento dello scambio di informazioni sui documenti contraffatti. Questo scambio di informazioni ha infatti un’enorme importanza per la protezione e la sicurezza delle persone in Europa. L’Europa necessita di uno spazio giuridico nel quale i suoi cittadini si sentano a proprio agio e protetti. Le norme sovranazionali ed i sistemi di protezione forniscono un notevole contributo nel rendere difficile la vita ai criminali. L’iniziativa tedesca mira ad attivare un sistema di questo tipo. Mediante lo scambio di informazioni sui documenti contraffatti si arginano le contraffazioni stesse e si dà un notevole contributo alla lotta contro i criminali che fanno entrare illegalmente i clandestini e, soprattutto, contro gli altri criminali. Questa considerazione è riportata anche nel progetto per una decisione da parte del Consiglio. Il relatore intende apportare una modifica al terzo considerando e limiterà i crimini alle circostanze collegate all’immigrazione. Egli agisce come se l’immigrazione illegale fosse il crimine più grave da combattere. Onorevole collega, ma lei dove vive? Non ha mai sentito parlare di trafficanti di droga, di corrieri che trasportano il denaro sporco in valigie piene di banconote? Devo farle una lista dei reati collegati a viaggi illegali? L’emendamento n.6 grida vendetta al cielo. È una presa in giro per i cittadini che si aspettano di essere difesi e tutelati dall’Unione europea. Dobbiamo bocciare questa proposta a grande maggioranza. Non possiamo infatti permetterci di commettere un grave errore di valutazione e temere un paio di poveracci che varcano le frontiere clandestinamente, con documenti contraffatti, mentre concediamo libertà di spostamento a criminali molto più pericolosi. Anche la commissione giuridica e per il mercato interno che si è occupata di questo problema ha espresso il medesimo parere all’unanimità, lo ripeto, all’unanimità, con i voti di tutti i gruppi, dopo un attento esame e, come ho detto poc' anzi, voglio che il provvedimento venga esteso a tutti i tipi di reato. Questo è il motivo per cui il mio gruppo, domani mattina, voterà contro tali emendamenti.
costep_1999-12-15_3_13	Signor Presidente, credo che in Parlamento siamo tutti d’accordo sul fatto che il processo di riduzione, o almeno di stabilizzazione, delle emissioni di CO2 costituisca una necessità ambientale per il nostro pianeta. L’Unione europea ha assunto un ruolo di leader nel 1992 alla Convenzione di Rio, e poi nel 1997 alla Conferenza di Kyoto. Oggi è indispensabile che essa continui a perseguire una politica coraggiosa e ambiziosa a tale riguardo. Deve quindi essere capace di convincere i suoi partner, il che significa innanzitutto convincere gli stessi paesi dell’Unione europea. Mentre l’Europa discute, sono pronti i quindici Stati membri dell’Unione europea a fare gli sforzi necessari, a rispettare ed applicare le tante direttive approvate in Aula? Occorre quindi sensibilizzare i quindici paesi dell’Unione europea, ma anche i nostri partner. Abbiamo già detto che gli Stati Uniti sono sempre reticenti verso tale genere di politica e di impegno. Per questo è importante che l’Unione europea sia forte di fronte al Congresso americano, ma anche di fronte al Giappone, o che riesca a convincere paesi come la Russia. Potete così farvi un’idea dell’enorme impegno che abbiamo davanti, un impegno con il quale del resto ci confrontiamo ogni volta che si parla dell’ampliamento dell’Unione o che è necessario convincere i paesi candidati che occorre tener conto dei nostri obiettivi circa l’ambiente. Si devono infine sensibilizzare i nostri concittadini, perché è tramite loro che si potranno compiere progressi. Non sono molto favorevole ad una tassa sull’energia. Non credo che si possano risolvere in modo sistematico i problemi ambientali attraverso un sistema di tassazione. Credo invece che l’Unione europea abbia l’autentico dovere di svolgere opera di sensibilizzazione e di informazione affinché i nostri comportamenti possano cambiare all’interno dell’Unione. Ecco la nostra ambizione per l’Europa di domani.
costep_2000-02-02_9_5	Signor Presidente, onorevoli colleghi, chiedo scusa per il ritardo, dovuto all’altro tema che purtroppo figura nuovamente anche all’ordine del giorno di oggi. La commissione per gli affari esteri, i diritti dell’uomo, la sicurezza comune e la politica di difesa raccomanda di svincolare i 35 milioni di euro perché il denaro può essere davvero utilizzato a vantaggio delle persone colpite. Sebbene i motivi di critica - essenzialmente la mancanza della volontà di aiutare le popolazioni del Kosovo - non siano molto gravi, continueremo a essere critici. La procedura si troverebbe certamente in una fase molto più avanzata se l’amministrazione del Consiglio non avesse dimenticato di informare tempestivamente il Parlamento europeo e di trasmetterci la documentazione tramite i canali ufficiali e non ci avesse impedito così di aprire un dibattito approfondito in merito. Esorto l’amministrazione ad adottare le misure necessarie a evitare analoghe omissioni in futuro. Rinunciamo infatti a trarre le dovute conseguenze da quanto si è verificato solo perché ci sta a cuore l’interesse delle popolazioni colpite. Prima di svincolare i fondi è però indispensabile fissare alcune condizioni. La prima è che il denaro deve essere destinato a iniziative ragionevoli e non a chi potrebbe utilizzarlo per altri scopi. Il denaro deve cioè essere davvero assegnato ai settori di competenza del signor Kouchner e non ad altri. Anche se la Commissione ed il Consiglio hanno assunto una posizione diversa a causa delle difficoltà di realizzazione della nostra proposta, riteniamo poi che anche gli altri donatori debbano onorare gli impegni assunti. Si tratta di una missione guidata dalle Nazioni Unite e non è accettabile che l’unica a rispettare gli impegni sia l’Unione europea! Nell’interesse delle vittime, anche gli altri paesi donatori devono onorare le loro promesse nell’arco di tempo previsto. Ciò mi induce a sostenere la necessità di affrontare la questione in modo molto più approfondito, non solo in riferimento a questo progetto specifico, ma a proposito di tutti gli aiuti per lo sviluppo dell’Europa sudorientale. Essi dimostrano infatti che l’Unione europea è disposta ad aiutare stanziando dei fondi, ma che manca la concordia della leadership politica. Abbiamo un numero così elevato di coordinatori, chiamati a riferire a un numero così elevato di superiori, che tra poco saremo chiamati a insediare un coordinatore dei coordinatori. Forse però potrebbe rivelarsi più costruttivo un incontro tra le autorità competenti dell’Unione europea e delle altre istituzioni, dall’OSCE alle Nazioni Unite, al fine di vagliare e istituire una nuova procedura unitaria e coordinata per prestare aiuti efficaci alle popolazioni locali. Sono al corrente dell’intenso sforzo di riflessione della Commissione, che mira a introdurre una simile procedura, ma dato che l’Unione europea sostiene l’onere maggiore, essa dovrebbe assumere anche la guida delle operazioni in loco, realizzandole secondo uno schema unitario per aiutare concretamente le persone. È illogico che, invece di adoperarsi veramente per aiutare le popolazioni della regione, si investa energia in una competizione tra le diverse istituzioni e associazioni internazionali! Il ripetuto rinvio della conferenza dei donatori per il patto di solidarietà, fissata ora per la fine di marzo, l’assoluta mancanza di informazioni relative ai progetti concreti finanziati, l’assenza di trasparenza rispetto alle vere modalità di attuazione, cui fa riscontro solo il proliferare delle conferenze stampa, non mi sembrano essere il metodo più adeguato per ripristinare la pace e promuovere la riconciliazione tra le popolazioni di questo territorio europeo. Desideriamo pertanto cogliere l’occasione anche per esortare la Commissione e la Presidenza del Consiglio a prendere una decisione politica volta a evitare che si ripetano situazioni di emergenza quale il congelamento dei pagamenti alla fine del mese, nonché a elaborare una strategia di lungo respiro per aiutare questa regione. Spero che essi onorino i loro impegni politici e che la situazione registrata negli ultimi mesi non si protragga!
costep_2000-02-18_2_3	Signor Presidente, mi sono astenuto sull’eccellente relazione dell’onorevole Viceconte, anche se essa contiene osservazioni molto valide e nonostante la Baviera, che io rappresento, sia una delle aree turistiche di maggior richiamo dell’Unione europea. Vi invito caldamente a trascorrere le vacanze il più spesso possibile in Baviera e nella vicina Austria. Tuttavia, a prescindere da ciò, dichiaro che non condivido l’impostazione centralistica della comunicazione della Commissione. Ritengo che, proprio nella politica per il turismo c' è bisogno di un maggior decentramento, di più regionalismo e di un minor numero di controlli burocratici a livello centrale. Per questo motivo non dobbiamo lasciarci trascinare in una politica turistica centralistica dell’Unione europea.
costep_2000-03-15_2_26	Signor Presidente, le relazioni annuali in tema di diritti umani, razzismo, xenofobia e antisemitismo rappresentano un’ottima occasione per operare una critica, o meglio, un’autocritica a livello di Parlamento europeo rispetto agli Stati dell’Unione europea. Al riguardo i paesi candidati e i loro deputati - mi riferisco ad alcuni membri del parlamento turco - avrebbero molto da imparare, per esempio in merito all’indipendenza con cui agiscono e devono agire rappresentanti eletti dal popolo quando sono in gioco al proprio interno questioni relative ai diritti dell’uomo. Occorre però riconoscere che noi per primi abbiamo ancora molti problemi da risolvere. Non è sufficiente fare autocritica. Ci fa onore, ma da solo non basta. Se nelle nostre relazioni condanniamo casi di tortura e di abusi da parte delle forze dell’ordine o delle guardie carcerarie nei confronti di persone fermate o arrestate, non dobbiamo dimenticare che finora i responsabili hanno fatto poco per contrastare tale tendenza. Questo vale anche per alcuni tipi di trattamento riservati ai profughi all’interno di determinati paesi dell’Unione. Fino a quando continueremo a discutere delle condizioni in molte carceri senza giungere ad una regolamentazione della situazione? Se intendiamo operare per il reinserimento sociale dei detenuti, dobbiamo riconoscere che al momento i penitenziari in Europa non sono affatto adeguati a tale compito. Abbiamo ragione di criticare le violazioni dei diritti umani e le discriminazioni operate all’interno dei paesi candidati, per esempio in Turchia o in alcuni paesi dell’Europa orientale, nei confronti dei rom o di altre minoranze, ma proprio per questo l’Europa deve essere di esempio in materia di rispetto di tali diritti al suo interno. In tal senso rivolgo il mio ringraziamento ai relatori.
costep_2000-03-16_1_6	Signor Presidente, oggi ci occupiamo per la terza volta dell’accordo tra Unione europea e Messico. Si tratta dell’accordo più ampio mai stipulato dall’Unione europea con un paese terzo e noi non possiamo, in questa occasione, stravolgere quei principi che devono stare alla base di una collaborazione in grado di funzionare in futuro. Non solo noi, ma anche i cittadini del Messico hanno riposto grandi speranze nell’accordo, nel quale hanno visto la possibilità di superare la dipendenza a senso unico dal NAFTA. Con l’Unione europea essi pensavano di trovare un partner che si ergesse a difesa della democrazia, dei diritti dell’uomo e dello sviluppo sociale ed ambientale. Oggi, analizzando l’accordo, ci rendiamo conto del fatto che i termini che impone sono non solo simili a quelli del NAFTA, ma in alcune parti addirittura peggiori. La libertà di investimento, come quella del giustamente naufragato AMI - qui riprodotto a livello bilaterale - non porta ad un’economia democratica e orientata allo sviluppo locale. L’apertura senza frontiere degli appalti pubblici serve solo a far divorare su scala mondiale i piccoli fornitori da parte dei grandi. Disposizioni come il trattamento degli indigeni e il divieto di imporre vincoli hanno l’effetto di estromettere le aziende che, per esempio, assumono di preferenza donne oppure vogliono produrre nel rispetto dell’ambiente. Per casi come questi l’Unione europea si è riservata la possibilità di applicare delle deroghe, che invece per il Messico non sono previste! È un altro passo indietro rispetto al NAFTA: mentre in esso è contenuto un accordo sui diritti dei lavoratori accompagnato da un meccanismo di sanzioni, l’accordo dell’Unione europea non riconosce nemmeno il patto sociale delle Nazioni unite. Per i conflitti commerciali è invece previsto un meccanismo di soluzione delle controversie accompagnato dalla possibilità di imporre sanzioni. Dall’esperienza dell’OMC sappiamo però che tali controversie portano regolarmente a scardinare la legislazione ambientale. Parlando di Un accordo di libero commercio deciso alle spalle dei messicani le organizzazioni rappresentative della società civile messicana si sono appellate in questi giorni al Senato, chiedendogli di modificare l’accordo e di non approvarlo frettolosamente. In alcuni punti l’accordo è addirittura in contrasto con la costituzione messicana. Non abbiamo paura della globalizzazione, scrivono le organizzazioni civili nelle loro conclusioni, ma vogliamo una globalizzazione che porti dei benefici all’umanità ed un ordine mondiale giusto, senza emarginazione. Anche noi nel Parlamento europeo non siamo contrari ad un accordo con il Messico; anzi, ma non possiamo dare la nostra approvazione a questo accordo per le ragioni già indicate. Noi dobbiamo lavorare per fare in modo che in futuro vengano stipulati accordi migliori. Un’ultima frase: è necessario che nel Parlamento europeo si levi una voce critica, a sostegno della società civile messicana nella giustificata difesa dei suoi interessi.
costep_2000-03-16_8_3	Signor Presidente, onorevoli colleghi, non è la prima volta che ci occupiamo dei problemi della criminalità organizzata nell’Unione europea. Non è un caso che oggi affrontiamo questo tema durante la discussione su problemi di attualità: l’assassinio di due militari della Guardia di finanza, avvenuto a Brindisi il 24 febbraio scorso, ha infatti dimostrato ancora una volta e in modo dirompente a quali pericoli sono esposti gli organi di sicurezza degli Stati membri che devono vigilare sui confini esterni dell’Unione europea, o delle regioni che, trovandosi ai confini esterni dell’Unione, sono il terreno di manovra della criminalità organizzata. Questi uomini e queste donne che operano al servizio degli organi di polizia non solo si sono meritati la nostra totale solidarietà e il nostro rispetto, ma hanno anche e soprattutto il merito di aver fatto finalmente comprendere a noi tutti, da qualsiasi paese dell’Unione europea proveniamo, che i militari della Guardia di finanza che svolgono il loro servizio in Puglia difendono anche - lo dico a titolo d’esempio e in quanto deputato della Germania - il territorio e i cittadini del mio paese. Credo che noi, membri del Parlamento europeo, abbiamo il dovere di riconoscere nei confronti dei parenti delle vittime che il rispetto dovuto a questi morti non riguarda solo l’Italia, bensì l’Europa. Questo era il primo punto che tenevo a sottolineare. Il mio secondo punto riguarda un appello politico che, a mio parere, non prendiamo nella giusta considerazione. Diciamo sempre che è necessario lottare in maniera efficiente contro la criminalità organizzata, ma troppo spesso dimentichiamo che il mercato unico europeo, da noi stessi creato per garantire la libera circolazione di servizi, capitali, merci e persone, ha comportato il formarsi di un amplissimo spazio per il libero esercizio di attività economiche ed è un dato di fatto che, laddove vive e prospera l’economia libera e legale, è altrettanto possibile che viva e prosperi l’economia libera e illegale. Insieme con quest' immenso spazio economico legale abbiamo creato un immenso spazio per l’economia illegale: oggi è possibile operare in tutta Europa su vasta scala in ogni settore dell’attività illegale, dal contrabbando alla tratta di esseri umani e alle truffe con le carte di credito, dal narcotraffico alla prostituzione e a tutte le forme della peggiore criminalità. Le controstrategie delle forze di polizia, necessarie per lottare contro la criminalità organizzata, continuano tuttavia ad essere di quasi esclusiva competenza dei singoli Stati membri. Gli strumenti di lotta contro la criminalità organizzata vengono organizzati a livello interstatale. Nella zona da cui provengo, il distretto di Aquisgrana, c' è una città di nome Herzogenrath. Un lato della strada di questa città è nei Paesi Bassi, l’altro è in Germania, e se, dopo avere rapinato una banca sul lato tedesco della strada, la attraverserete rapidamente e raggiungerete il lato olandese, sarete salvi perché nessun poliziotto tedesco vi potrà inseguire. Questo è un esempio concreto delle difficoltà che si incontrano nella lotta contro la criminalità organizzata, un esempio che dimostra quanto sia urgente disporre di una procedura transfrontaliera, anzi, per meglio dire, di una procedura europea. Quello che mi preme affermare è che l’Unione europea, per combattere le forme più gravi di criminalità che possono essere affrontate soltanto in una dimensione europea, ha bisogno di competenze operative proprie per gli organi di polizia europei, sotto il controllo del Parlamento europeo. Penso che, in quanto politici e membri del Consiglio, della Commissione e del Parlamento, abbiamo il dovere, nei confronti delle vittime di una criminalità organizzata in continua espansione, di creare gli strumenti necessari per contrastare un simile fenomeno in maniera efficiente.
costep_2000-03-29_11_4	Signor Presidente, onorevoli colleghi, l’onorevole MacCormick si è occupato a fondo del Libro verde sulla responsabilità civile per danno da prodotti difettosi e di questo dobbiamo ringraziarlo, assieme a coloro che collegialmente hanno collaborato a tal fine. Desidero aggiungere alcune osservazioni a nome del mio gruppo sulle proposte di emendamento che riteniamo necessarie e sulle quali abbiamo già raggiunto un ampio accordo anche con il gruppo del Partito europeo dei liberali democratici e riformatori. Vorrei rivolgermi al Commissario Bolkenstein, soprattutto per puntualizzare la necessità di affidare il compito di controllo all’organo di sua competenza. È necessario rivedere l’aspetto dell’onere della prova che, secondo l’articolo 4, ricade soltanto sulla parte lesa. Il mio gruppo ritiene che la Commissione dovrebbe controllare se la prova a mezzo di presunzione e la prova indiziaria a tutti i livelli non siano sufficienti. Ciò è particolarmente importante poiché il mondo della produzione è sempre più complesso e diventa sempre più difficile per le singole persone danneggiate riuscire ad esibire le prove. È necessario anche rivedere le eccezioni rispetto alla responsabilità generale spettante ai produttori, soprattutto in relazione ai cosiddetti rischi di sviluppo. Si dovrà verificare se queste normative eccezionali sono in grado di raggiungere lo scopo che si prefiggono per creare un punto di equilibrio tra produttori e consumatori. Ciò vale in particolare nel caso di prodotti alimentari e farmaceutici. Non è corretto che i rischi connessi al progresso tecnico debbano ricadere soltanto sui consumatori. A mio parere, è discutibile il fatto che la direttiva faccia riferimento solo all’uso e al consumo privato. La Commissione dovrebbe verificare se la direttiva non vada estesa anche ai beni di uso industriale. La responsabilità civile di un imprenditore non si differenzia sostanzialmente da quella delle persone private e il trattamento iniquo è tanto più gravoso tanto più piccola è l’impresa. Un’equiparazione della normativa a livello comunitario riuscirebbe a raggiungere lo scopo previsto dalla direttiva sulla responsabilità del prodotto, tanto più che sempre più spesso, grazie alla flessibilità del mondo del lavoro, la linea di demarcazione tra sfera privata e sfera di lavoro va assottigliandosi. È opportuno rivedere anche la disciplina concernente il limite temporale del diritto al risarcimento. Nel caso dell’ESB si è visto che un limite forfetario di dieci anni, in certe circostanze, è insufficiente. Si potrebbe ad esempio riflettere, di volta in volta, su un nuovo orientamento del tipo di produzione. Tuttavia non sono solo questi gli aspetti importanti, dobbiamo far uso di tutte le opportunità di ulteriore armonizzazione della responsabilità civile per danno da prodotti difettosi, a favore di una piena tutela dei consumatori nell’Unione europea. Se riusciremo ad integrare, con queste osservazioni, la relazione della onorevole MacCormick, il Parlamento avrà svolto un buon lavoro nei confronti dei consumatori. Questo è il motivo per il quale siamo stati eletti.
costep_2000-04-11_9_12	Signor Presidente, signor Presidente del Consiglio, signor Commissario, facevo parte della delegazione del nostro gruppo politico che ha visitato la Turchia e desidero esporre le mie impressioni evitando lunghi preamboli. Sono estremamente deluso dal fatto che, quattro mesi dopo aver ottenuto lo status di paese candidato, la Turchia non abbia intrapreso alcuno sforzo serio per muoversi sulla via del rispetto dei criteri di Copenhagen, in particolare dei criteri di natura politica. Signor Commissario, lei ha menzionato la commissione interministeriale. Ha ragione, si stanno creando molte strutture. Conosco questa abitudine dal 1995: quando il governo deve soddisfare delle richieste comincia a istituire tutti i comitati e le commissioni possibili ed immaginabili, interministeriali ed extraministeriali. Possiamo convenire che le strutture sono impeccabili, solo che non si fa nulla. Anche senza nessun comitato e nessuna commissione sarebbe stato invece molto facile giungere per esempio ad abrogare l’articolo 312 del codice penale: sarebbe bastata una votazione all’Assemblea nazionale turca e si sarebbe permesso a una serie di intellettuali, di scrittori, di giornalisti e allo stesso Akin Birdal di lasciare il carcere e di ritornare in libertà! È così semplice compiere i primi passi! La controparte turca ha affermato di aver bisogno di tempo, di molto tempo, perché le riforme possono essere realizzate solo gradualmente. Ho lanciato un monito, affermando che proprio in quest'Assemblea, nel Parlamento europeo, ci sono moltissimi colleghi disposti a concedere tutto il tempo necessario - 200 anni, 400 o anche di più. Appartengo però ad un gruppo che ha contribuito con entusiasmo a far ottenere alla Turchia lo status di paese candidato non perché la Turchia potesse solo fregiarsene, ma per offrirle una possibilità concreta di avviare le trattative finalizzate all’adesione. Per questo motivo non recediamo dalle nostre posizioni ed insistiamo affinché lo status di paese candidato non si trasformi in situazione definitiva, ma si proceda all’avvicinamento concreto della Turchia tramite la fissazione di una roadmap e di un calendario preciso e, naturalmente, tramite il partenariato per l’adesione menzionato dal Commissario.
costep_2000-05-16_7_16	Signor Presidente, onorevoli colleghi, la politica in materia di orario di lavoro - come si dimostra ancora una volta - non è una politica economica, bensì una politica di tutela della salute e del lavoro. Se viene adottata con finalità preventive consente allo Stato e anche all’economica di risparmiare molti soldi. Nel corso del presente dibattito non sono riuscito a comprendere come mai non sia già stata introdotta nel 1993 una normativa adeguata, tanto più che la Commissione e il Parlamento fin da allora non erano favorevoli a concedere deroghe. I lavoratori interessati erano 7 milioni e alcuni settori come per esempio quello dei lavoratori mobili negli ultimi anni, soprattutto in Germania, sono stati investiti da una concorrenza rovinosa. Si pone pertanto anche un problema sociale e non basta, onorevole Crowley, adottare i tachigrafi o altri mezzi tecnici. Le due cose, comunque, si escludono. Occorre anche una direttiva chiara in quanto gli addetti del settore, dei quali ci occupiamo in questa sede, per molto tempo hanno svolto la propria attività in una zona grigia, priva di norme, priva di garanzie dal punto di vista della retribuzione; sono stati sfruttati e in parte hanno praticato l’autosfruttamento. Come sapete, questo tipo di sovraccarico ha contribuito a determinare fra l’altro anche un problema di alcolismo. Il Parlamento ha dimostrato sufficiente flessibilità. La collega, onorevole Smet, ha sottolineato la nostra maturità dal punto di vista legislativo. Credo, onorevole Smet che abbia dimostrato di saper anche combattere. I risultati sono accettabili. Sono favorevole all’approvazione, pur non avendo ottenuto tutto quanto ci proponevamo. Una fase di transizione e un piano graduale sono il massimo che abbiamo concesso al Consiglio. Mi auguro che nessun governo debba sfruttare questo periodo e auspico una costruttiva concorrenza fra gli Stati membri per chi darà seguito per primo alle indicazioni del Parlamento e della Commissione.
costep_2000-06-14_4_26	Signor Presidente, onorevoli colleghi, in molti interventi si è parlato dell’importanza della politica europea di sicurezza e di difesa. Io vorrei limitarmi alla questione del controllo democratico e parlamentare di tale politica. La pace e la sicurezza non sono fatte per sessioni a porte chiuse del Consiglio. Ci dev'essere un controllo parlamentare. È importante che le decisioni sull’impiego di forze armate continuino a rimanere di competenza dei parlamenti nazionali. È pure importante che le questioni di bilancio e i bilanci nazionali di difesa continuino ad essere decisi in seno ai parlamenti nazionali. Ma tutto ciò che va oltre, tutte le questioni di politica civile rientrano nella competenza del Parlamento europeo. La politica europea di sicurezza e di difesa dev'essere sorretta dal dibattito parlamentare in Aula. Il Presidente del Consiglio ha affermato che sono necessarie trasparenza e chiarezza. È stato assennato porsi come obiettivo l’integrazione dell’Unione dell’Europa occidentale nell’Unione europea, perciò sono così assurdi i dibattiti che hanno luogo per il momento nell’Unione dell’Europa occidentale. Si cerca di escogitare nuove legittimazioni per l’Assemblea parlamentare dell’Unione dell’Europa occidentale. Attualmente tutti gli sforzi sono volti a definire nuovi compiti. Si è arrivati persino a pensare ad un’Assemblea europea per la sicurezza e la difesa, un nuovo organo che contribuisce non alla chiarezza, ma piuttosto alla confusione. Questo mi ricorda un poco la politica dell’oca natalizia che cerca di differire il Natale. È auspicabile che regni più chiarezza e che si arrivi ad accettare il fatto che il Parlamento europeo è lo strumento adatto. Giorni addietro eravamo all’Assemblea della NATO e il suo Presidente ha affermato: L’Unione dell’Europa occidentale viene assorbita dall’Unione europea. L’UE ha un Parlamento. La NATO ha un Parlamento. L’Assemblea dell’UEO non ha più ragione di esistere. Penso che questa sia anche la nostra posizione e che la si dovrebbe tener presente al prossimo Vertice.
costep_2000-06-15_6_3	Signor Presidente, onorevoli colleghi, poco fa abbiamo avuto l’occasione di parlare con alcuni giovani giuristi serbi che ci hanno esposto in modo vivido la situazione priva di speranza del loro paese. Per questo motivo torno volentieri sul tema odierno: la totale assenza di libertà di stampa e d’informazione. Alla popolazione viene fornita solamente l’informazione filtrata dal signor Milosevic e dalla sua consorte Markovic. Tutti coloro che vedono le cose come sono in realtà sono considerati traditori del popolo serbo e servitori della NATO. Una giovane serba mi ha raccontato quanto le risulti difficile far capire alla nonna i motivi della sua opposizione a Milosevic, proprio perché l’anziana signora può solo far riferimento alle informazioni ricevute e alle esperienze vissute. Non riesce quindi a capire come mai questa giovane donna faccia parte dell’organizzazione OTPOR ( Resistenza ). In Serbia i mezzi d’informazione indipendenti e democratici devono ricevere aiuto da parte nostra, in modo che possano dare, per quanto possibile, informazioni corrette e forse far fiorire la democrazia nel paese. Devo dire però che dalla cosiddetta stampa di opposizione, quella che ancora rimane, naturalmente ci aspettiamo non solo una giustificata critica al regime di Milosevic, ma anche la stigmatizzazione delle attuali irregolarità nella gestione politica, per esempio, di Belgrado, la città che è governata dall’SPO ( Rinnovamento serbo ). Fino a che la stampa non lo farà, ma continuerà a vedere la realtà con un solo occhio, non potrà essere considerata indipendente. Agli onorevoli colleghi vorrei far notare che, stando a taluni segnali, Draskovic avrebbe già ricominciato ad agire in connivenza con Milosevic; pertanto, dobbiamo fare attenzione nel decidere a chi dare il nostro sostegno. Al momento il vero gruppo di opposizione in Serbia - il gruppo di resistenza OTPOR derivato dal movimento studentesco - non ha il permesso di Milosevic di costituirsi come organizzazione. Questo però non impedirà loro di organizzare dimostrazioni e manifestazioni di buona volontà nelle strade di Belgrado e altrove in Serbia. Durante il fine settimana la nostra delegazione si recherà in Montenegro, e domenica incontreremo rappresentanti dell’OTPOR e di altre forze dell’opposizione. Naturalmente coglieremo l’occasione per sondare tutte le possibilità di fornire loro il nostro sostegno. Alla mancanza di libertà del paese ci riporta anche una circostanza che risale alla legge serba sull’università, adottata nell’ottobre 1998: da allora molti professori sono stati rimossi dalle loro funzioni. Colpiti dal divieto di tenere lezioni, apparentemente essi sono stati rimossi dai loro incarichi per mancanza di qualificazione. Vi posso assicurare che si tratta solo di un pretesto: uno di questi professori apparentemente non qualificati a sufficienza oggi insegna nelle università di Saarbrucken e di Berlino; non credo proprio che queste università assumano professori serbi non qualificati. Si tratta piuttosto di persone che non si sono allineate alla dottrina di Milosevic. Solo parlando con chi viene dalla Serbia si possono venire a sapere cose di cui qui non sentiamo parlare. Infatti occorre tener presente che il politico nazionalista estremista Selesj è attualmente professore della facoltà di legge! Ci si può immaginare quale sia l’idea di qualità accademica in Serbia. La discussione di oggi riguarda però soprattutto la situazione nelle prigioni serbe, dove sono rinchiusi più di 2000 albanesi kosovari, la maggior parte sin dalla primavera del 1999 e quindi ancora prima dell’intervento della NATO. Le condizioni di quelle prigioni sono indescrivibili. I detenuti non hanno nessuna assistenza legale, se vengono giudicati, ciò avviene senza il minimo rispetto del diritto. Vorrei ricordare il caso di Flora Brovina, il medico che non aveva fatto nient' altro di male che seguire la sua etica e prestare aiuto agli esseri umani indipendentemente dalla loro nazionalità. È stata condannata a 14 anni di prigione a Nis. Le condizioni di detenzione non corrispondono a nessun trattato e anzi violano la Convenzione di Ginevra. Si verificano orribili atti di tortura e vessazione, mentre il mondo sta a guardare. Quattordici giorni fa, assieme a 12 colleghi, mi sono recata in Kosovo. Gli albanesi del Kosovo ci hanno consegnato queste 75.000 firme. Le abbiamo portate qui perché volevamo mostrare quale terribile destino sia riservato a quanti, da almeno un anno e mezzo, vogliono sapere dove siano i loro familiari, i loro padri, i loro fratelli o anche i loro figli. Non credo sia possibile semplicemente archiviare queste 75.000 firme. Dobbiamo cercare di dare a queste persone almeno una certezza sulla sorte dei loro congiunti scomparsi, scoprendo in quale prigione siano rinchiusi oppure in quale luogo essi abbiano trovato la morte. Questa è la situazione in Serbia. In Kosovo, dove ci siamo altresì recati, la situazione è diversa, ma i problemi sono analoghi. L’anno scorso siamo intervenuti in Kosovo perché volevamo aiutare gli albanesi della regione, soggetti ad un regime di apartheid per dieci anni, ad ottenere il riconoscimento dei loro diritti. Adesso vogliamo creare nel Kosovo le condizioni di una coesistenza pacifica tra la maggioranza albanese e le minoranze che hanno gli stessi diritti di vivere in quel luogo. Si tratta di serbi, ascali e rom. Dobbiamo concentrarci sul compito di rendere possibile una coesistenza pacifica. Negli ultimi giorni del nostro soggiorno ci sono stati molti incidenti, che non cessano di verificarsi. Di recente ci sono state uccisioni di serbi. Nessuno è in grado di dire chi abbia cominciato, ma qualcuno è responsabile per il fatto che ogni giorno uno o più serbi vengono uccisi. Tali atti ci terrorizzano; ci hanno riempito di orrore anche quando eravamo sul posto e li abbiamo più volte condannati. Rivolgiamo un appello a tutti coloro che adesso sono responsabili, soprattutto agli albanesi del Kosovo, affinché richiamino i loro concittadini alla moderazione e impediscano loro di comportarsi in tal modo nei confronti delle minoranze. Non siamo accorsi in aiuto degli albanesi del Kosovo perché poi essi trasformassero la vita delle minoranze del loro paese in un inferno. Non conoscendo gli autori delle violenze, si deve ammettere che alcune di queste azioni forse sono provocatoriamente compiute da serbi infiltrati, proprio perché non si vuole un Kosovo pacifico. Ora tutti noi nell’Unione europea, assieme all’UNMIK, dobbiamo agire rapidamente. L’UNMIK deve adoperarsi per costruire lo Stato di diritto, per arrestare e condannare i colpevoli. In Kosovo c'è però anche il problema dei serbi scomparsi, a tutti noto. Rivolgiamo un appello agli albanesi del Kosovo affinché parlino adesso e facciano sapere alla Croce Rossa dove si trovano questi serbi e persone di altre nazionalità, in modo da porre fine all’incertezza. Anche i pochi serbi che in Kosovo desiderano lavorare nell’amministrazione hanno naturalmente gravi difficoltà. Vengono considerati dei traditori da alcuni dei loro connazionali. Data questa situazione, dobbiamo venire in aiuto ai serbi di buona volontà, in modo che sia possibile contare su alcuni buoni risultati che mostrino come la cooperazione va anche a vantaggio dei serbi. Dobbiamo cercare di rafforzare la protezione offerta dalle forze dell’ordine. Invito perciò tutti gli Stati membri ad inviare il massimo possibile di forze di polizia in Kosovo, in modo da garantire anche la protezione delle minoranze.
costep_2000-07-03_6_27	Signor Presidente, il 28 giugno ha avuto luogo il primo vertice dell’Unione europea con l’India, il maggiore Stato democratico del mondo e la seconda potenza commerciale dell’Asia. L’India, fin troppe volte sottovalutata - il Commissario Patten lo ha fatto presente - finalmente ha ottenuto l’attenzione che le spetta per il suo dinamismo economico e politico. Per una volta non si è sprecato tempo in convenevoli, ma si è proceduto a firmare trattati concreti. È importante non solo per noi dell’Unione europea, che siamo il partner commerciale più importante dell’India, che il protezionismo venga arginato ulteriormente e che possiamo proseguire la liberalizzazione. La risposta al processo di riforma sono ulteriori investimenti provenienti dall’Europa. A metà aprile a Delhi la nostra delegazione SAARC, di cui sono vicepresidente, si è potuta accertare molto bene dei progressi già raggiunti nel processo di ristrutturazione economica. Anche nella nuova economia - per esempio nelle tecnologie dell’informazione - siamo noi il partner più importante. Ma potremo trarre profitto dai tecnici e lavoratori altamente specializzati soltanto se si sgombrerà il campo dall’idea non ancora perfezionata della green card. Una green card limitata nel tempo non funzionerà affatto. Quello che ci serve è una cooperazione tra le imprese europee e quelle indiane. Si potrà così assumere con contratti chiari e validi nel mondo globale. Al Vertice si è parlato di think tank, dei contatti con le ONG, di nuove reti. Abbiamo valori comuni. Tanto più importante è il rispetto dei diritti umani, il rispetto delle minoranze etniche e di chi la pensa diversamente, l’abolizione del lavoro minorile. Questo non è un modo di pensare tipicamente occidentale, ma deve essere una consapevolezza democratica comune. La lotta alla disoccupazione e all’emarginazione deve essere condotta con lo stesso impegno di quella contro il terrorismo e la criminalità, e questo è stato sancito di comune accordo. Ora spero che l’incontro dei responsabili politici ed economici rappresenti la prima pagina di un libro nuovo in cui si ritrovino anche i giovani di università, scuole e aziende. Vogliamo promuovere programmi di scambio, signor Presidente, perché d’ora in poi le persone possano incontrarsi, conoscere meglio le reciproche mentalità e lavorare insieme!
costep_2000-07-04_2_32	Signor Presidente, vorrei respingere nel modo più deciso l’accusa del collega Dell’Alba secondo il quale io avrei sfruttato il mio ruolo di relatrice per il discarico per l’esercizio 1998 per scopi personali - lo ripeto, per scopi personali - e in quanto tedesca o noi tedeschi, se ho capito bene la traduzione, faremmo bene principalmente a barricarci davanti alla nostra porta di casa! Ciò va al di là dell’offesa personale e tali espressioni verbali non sono degne del nostro Parlamento. La prego di adoperarsi nel modo più adeguato affinché il collega Dell’Alba si avvalga di termini più democratici anche se ciò - bisogna ammetterlo - risulta per lui evidentemente difficile!
costep_2000-07-06_5_18	Signor Presidente, mi congratulo con la onorevole Damião per le interessanti richieste formulate nella relazione. Va tuttavia rilevato che nella relazione di valutazione, presentata peraltro con quasi quattro anni di ritardo, la Commissione ha un po' barato sulle questioni fondamentali. Dal 1992 ad oggi gli Stati membri hanno perso anni importanti, durante i quali avrebbero potuto migliorare la tutela di milioni di madri e si sarebbero potuti preparare ad affrontare le mutate condizioni quadro dell’era dell’informazione. È del tutto evidente che il documento va emendato in moltissimi punti, soprattutto perché la direttiva contiene troppe scappatoie, perché la questione dell’inversione dell’onere della prova non è definita e perché manca una regolamentazione delle prestazioni finanziarie. Per i datori di lavoro, le prestazioni sociali sono un fattore di costo, che va evitato quanto più possibile; ne consegue che molte donne si trovano a dover scegliere tra conservare il posto di lavoro oppure avere un figlio. La loro volontà di indipendenza economica non le deve costringere all’alternativa: o la carriera, o il figlio. La possibilità di scelta è un diritto umano, che vale tanto per le donne quanto per gli uomini, e conciliare famiglia e lavoro è una delle rivendicazioni principali dei socialdemocratici. La gravidanza non è una malattia. Occorre modificare le norme in base alle quali le lavoratrici devono rinunciare a percepire un reddito quando sono in gravidanza. Inoltre non è più tollerabile che la capacità potenziale di mettere al mondo un figlio si traduca collettivamente, per tutte le donne, in uno svantaggio sul mercato del lavoro. A questo proposito è necessario modificare il diritto comunitario. La commissione per i diritti della donna e le pari opportunità si metterà alla guida dell’Unione europea per ottenere un prolungamento del congedo di maternità a venti settimane e per ridurre drasticamente le disposizioni eccezionali, come, ad esempio, quelle vigenti nel settore alberghiero. In caso di gravidanze a rischio e plurime è necessario fornire un aiuto particolare. Inoltre, la salute delle future madri deve avere un ruolo importante nelle società del XXI secolo. Mi auguro che tali esigenze siano altrettanto importanti per i colleghi presenti in Aula che stanno amabilmente conversando delle loro faccende private. Dobbiamo parlare con una voce sola se vogliamo riuscire a tradurre in pratica la Convenzione 103 dell’OIL. Per quanto riguarda le piccole e medie imprese, gli aiuti loro destinati devono essere previsti in altri accordi, ad esempio nel Trattato, e non in questa direttiva.
costep_2000-10-04_4_3	Signor Presidente, mi fa molto piacere constatare che c' è sempre qualcosa da imparare in Aula. Oggi ad esempio ho appreso che già ai tempi in cui gli stimati colleghi Graefe zu Baringdorf e Böge facevano parte della Landjugend - vale a dire più o meno fino all’altro ieri - esisteva la dichiarazione aperta. E ciò per me significa già un aver tratto profitto dalla mattinata odierna. L’onorevole Graefe zu Baringdorf, in qualità di relatore della commissione che, tutto sommato, ha maggior voce in capitolo, ha fatto notare che stiamo sollecitando da molto tempo tale dichiarazione aperta e che, in seguito al fenomeno dell’ESB, abbiamo inoltrato alla Commissione insistenti richieste in materia di commercializzazione di mangimi composti. Il relatore ha lodato a ragione la Commissione per aver adempiuto in modo più o meno rapido i suoi incarichi. La proposta della Commissione è buona ed io sono convinta che riusciremo a trovare un’intesa in Parlamento sui pochi emendamenti presentati, in modo tale da poter rispondere picche al Consiglio. Non capisco come i produttori di mangimi composti possano pensare, dopo i colloqui avuti con molti di noi, che opporsi alla dichiarazione aperta serva loro a qualcosa. Non servirà a niente. Come ognuno di noi ribadisce nei propri discorsi, sia qui che a casa propria, dobbiamo cominciare a riconquistare la fiducia che abbiamo perso fra la popolazione, e farlo seriamente. A tale scopo servono parecchie cose, tra cui la dichiarazione aperta. E per dichiarazione aperta non si intende solo un’indicazione percentuale degli ingredienti, bensì la chiara ed esatta indicazione del singolo ingrediente e non solo di una categoria o di una classe. Non basta scrivere amidi, grassi o proteine, dev'essere specificato quali proteine e quali grassi sono presenti. L’onorevole Graefe zu Baringdorf l’ha detto chiaramente. Ma non basta, e per questo motivo sia la commissione per l’agricoltura che quella per l’ambiente hanno fatto presente ancora una volta, in una sorta di nenia, che occorre un elenco positivo. Occorre un elenco positivo degli additivi e degli ingredienti ammessi nei mangimi. La Commissione ha assicurato che se ne sarebbe occupata ed ha anche avvertito che tale elenco non sarà pronto in due giorni. Ma questo nessuno di noi se lo aspetta. Ci aspettiamo invece che ci fornisca relazioni provvisorie e che si imponga un limite temporale, affinché non accada nuovamente che la Commissione debba rivolgersi per iscritto agli Stati membri per accertare quale sia l’interpretazione della direttiva sui fanghi di depurazione. Così non va! Dobbiamo dotarci di un elenco positivo chiaro ed inequivocabile e lo abbiamo ribadito da entrambe le parti, sia in sede di commissione per l’agricoltura che in sede di commissione per l’ambiente. Certo, ciò presuppone un grado elevato di controlli ed è per questo motivo che abbiamo fatto presente nelle due commissioni che anche ai produttori spetta l’onere della prova. I produttori hanno l’obbligo di fornire, anche su richiesta, esatte indicazioni sulla composizione dei loro mangimi, in modo che vi sia un rovesciamento parziale dell’onere della prova e che vengano ridotti i controlli a carico degli Stati membri. Non vogliamo avere un enorme dispiego di controlli né andare a fare ispezioni ovunque. Se riuscissimo in tale intento, se riuscissimo a realizzare tutto questo in tempi rapidi e ad ultimare al più presto la procedura di codecisione, trarremmo senz'altro grande vantaggio, e sono sicura che in tal modo sapremo presentarci al Consiglio forti e uniti.
costep_2000-11-17_3_2	Signor Presidente, oggi abbiamo parlato dell’importanza o meno delle relazioni. Ritengo che questa sia una relazione importante e per questo motivo sono fiero e soddisfatto di aver discusso e votato questo rapporto di venerdì, in quanto il venerdì è un giorno di lavoro come tutti gli altri. Sono del parere che il Parlamento europeo possa andare fiero di avere lanciato l’idea di un’Accademia europea di polizia. Come sapete, l’idea è nata nel 1995 in una riunione tra specialisti a Deggendorf, in Bassa Baviera, ed è stata approvata all’unanimità dal nostro Parlamento nel 1998, nel contesto di una relazione sull’ampliamento ad est e sulla sicurezza interna. In quell'occasione si discuteva di un importante problema, che si ripropone in maniera sempre più pressante: i paesi candidati non devono essere pronti all’adesione solamente dal punto di vista economico, ma è necessario che sussistano soprattutto condizioni di maturità sul piano della democrazia, dello stato di diritto e dell’amministrazione. Leggendo i più recenti rapporti di avanzamento, ci rendiamo conto che nei paesi candidati il recepimento della legislazione ha fatto grandi progressi, ma rimangono ancora notevoli problemi nell’applicazione delle leggi perché, dopo decenni di dittatura, creare una nuova polizia e un nuovo sistema giudiziario e amministrativo è un compito estremamente difficile. Nella relazione di allora avevamo affermato che in questi paesi, che hanno saputo ritrovare la strada verso la democrazia dopo un regime di polizia durato per decenni, è necessario formare tutori dell’ordine che non si limitino soltanto ad adottare passivamente le regole democratiche ed europee, ma che collaborino attivamente a concepirle e migliorarle. Da questo è nata l’idea di un’Accademia europea di polizia per gli Stati membri dell’Unione e per i paesi candidati. Questa idea del Parlamento europeo è stata poi ripresa al vertice di Tampere, ed io sono molto grato al Consiglio per avere fatto proprio questo progetto, che ha avuto origine dal Parlamento europeo. Sono soprattutto grato al Commissario Vitorino che si adopera a favore del progetto: grazie al suo impegno il governo portoghese, per il quale egli non è un estraneo, ha portato avanti l’iniziativa. L’Accademia europea di polizia diventerà una realtà già il prossimo anno, secondo la volontà del Consiglio e anche della commissione parlamentare per gli affari interni. Prenderà la forma di una rete di accademie di polizia nazionali con attività, gestione e programmi didattici comuni. Tuttavia consideriamo questa come una semplice prima fase, alla quale dovrà far seguito, al massimo tra due o tre anni, l’istituzione di una vera Accademia di polizia. Vorrei qui citare quanto detto dalla Presidenza francese: la realizzazione di una comune Accademia di polizia è fondamentale per creare una cultura europea della formazione delle forze dell’ordine. Tale formazione comune è urgentemente necessaria proprio per l’attività di protezione delle frontiere esterne e la lotta contro la criminalità transfrontaliera, ma lo è anche per l’applicazione dei diritti dell’uomo nell’Unione europea. L’idea gode anche del diffuso sostegno dei sindacati e delle associazioni degli agenti di polizia. Come sapete, nella zona di frontiera tra l’Unione europea e i paesi candidati, cioè in Baviera orientale, già molte città si sono proposte come sede della futura accademia. Sono però del parere che sia ancora troppo presto per prendere una decisione in merito. Certamente quella zona sarebbe la più adatta. Tuttavia, oggi dobbiamo concentrare gli sforzi per riuscire davvero a creare questa Accademia di polizia. Tutte le forze politiche sono concordi su questo. Ringrazio i Ministri degli interni bavarese e tedesco, nonché l’ex Ministro austriaco degli interni Schlögel, che insieme a Tampere hanno reso possibile tutto ciò. Ritengo che qui si offra un’occasione unica per fare concretamente l’Europa, un’Europa fondata sullo Stato di diritto, che non stia solamente sulla carta, ma sia una realtà di tutti i giorni. Come Parlamento europeo possiamo essere fieri di avere dato origine a questa iniziativa, che tra pochi mesi diverrà realtà.
costep_2001-01-16_12_15	Signor Presidente, abbiamo molta carne al fuoco perché la portata del primo dibattito sulla pesca del 2001, che si tiene ad un’ora così tarda, è davvero notevole. Commissario Fischler, mi rallegro particolarmente di poterla salutare tra noi! Con il nuovo anno è stato abolito il venerdì della tornata di Strasburgo, cosicché i dibattiti sulla pesca, che per lungo tempo si sono tenuti in questa giornata, sono stati anticipati, permettendoci di discuterne già il martedì. Mentre, ciononostante, molti colleghi non sono in sala, le siamo molto grati perché almeno lei ci ha raggiunti! All’anno nuovo si associano molte aspettative e molte speranze, anche da parte dei pescatori dell’Unione europea. Mi limito a menzionare la riforma della politica comune della pesca e il Libro verde della Commissione, che attendiamo con ansia. D’altro canto, però, devo purtroppo constatare che le stesse rughe di preoccupazione continuano a solcare la fronte dei colleghi e, per quanto mi è dato di distinguere da qui, signor Commissario, anche la sua. Una delle motivazioni è certamente da ricercarsi nel difficile negoziato ancora in corso sull’accordo di pesca con il Marocco, temo infatti che non si intraveda ancora nessun raggio di luce in fondo al tunnel di queste trattative. L’impostazione cauta e diplomatica - e mi sia consentito utilizzare questa terminologia - della Commissione, rappresentata da lei e dal Presidente Prodi, non ha suscitato che una minima disponibilità al dialogo presso la controparte - sarei quasi tentata di dire presso la parte avversaria - e non ha quindi consentito nessun progresso reale. Me ne dolgo profondamente, in quanto anch'io voglio l’accordo, anche se dichiaro esplicitamente di non accettare un accordo ad ogni costo. Data la limitazione del quadro finanziario, i pagamenti effettuati dall’Unione europea devono porsi in un rapporto ragionevole con le prestazioni che ci vengono garantite come contropartita. Il Regno del Marocco deve finalmente cominciare a seguire una linea realistica ed affidabile. In caso contrario, infatti, l’ostruzionismo finora praticato rischia di trasformarsi in un boomerang perché, a ben vedere, la pesca non è l’unico elemento di contatto tra il Marocco e l’Unione europea. L’Unione europea non deve comportarsi come un elefante nel negozio di porcellane della diplomazia, ma non può ridursi a saltellare irritata come una pulce. Il prossimo risarcimento finanziario ai pescatori spagnoli e portoghesi è imminente ed è davvero giunto il momento di valutare nuove alternative e di descriverle chiaramente, anche se dovessero rivelarsi molto radicali. Una sovvenzione, infatti, non può né deve trasformarsi in soluzione definitiva. In questo contesto sarà interessante procedere finalmente ad un esame approfondito dell’analisi costi-benefici degli accordi di pesca per trarne le dovute conseguenze. Tale aspetto viene menzionato in particolare anche nella relazione dell’onorevole Gallagher. La prima presentazione è infatti avvenuta, ma, ahimè, già molto tempo fa ed è stata seguita da un periodo di silenzio. Attenzione, che non sia una quiete prima della tempesta, perché gli indizi segnano già tempesta. Desidero innanzitutto ringraziare Pat Gallagher, uno di nostri alleati più risoluti in seno alla commissione per la pesca, che con la sua eccellente relazione ancora una volta ha svolto opera meritoria. Proprio in vista di una riforma della politica comune della pesca, non è più necessario ribadire l’importanza di un’analisi dei provvedimenti e dell’andamento della situazione. Ma quali saranno le proposte del tanto atteso Libro verde della Commissione? Siamo certi che deve mirare a garantire un equilibrio tra la necessità di migliorare le risorse ittiche e il grande ruolo socioeconomico della pesca. Mi sembra inoltre imprescindibile coinvolgere maggiormente i gruppi di interesse. Dati i notevoli deficit emersi nel settore agricolo a causa, per esempio, dello scandalo BSE, ciò può avvenire anche tramite nuove forme di commercializzazione del pesce, alimento sano e apportatore indispensabile di proteine. Ricordo a tutti che dobbiamo affrontare un ampio programma di lavoro e mi rallegro in anticipo per il dibattito stimolante e controverso che condurremo in nome del futuro del settore europeo della pesca. Il nostro impegno, tuttavia, dovrà sempre rimanere invariato.
costep_2001-03-12_8_4	Signor Presidente, signor Commissario, onorevoli colleghi, negli ultimi mesi e settimane il dibattito sulla politica agricola si è occupato molto del nuovo indirizzo da dare a questa politica. Non desidero intervenire ora sulla problematica attuale, ma penso che alcuni aspetti siano stati trascurati in questa discussione. Alludo al fatto che è difficilmente accettabile che tutta l’agricoltura europea sia messa all’indice senza differenziazione alcuna, e che gli aiuti della PAC siano condannati in toto senza possibilità d’appello. Infatti, la politica europea per il mercato dello zucchero non merita affatto un tale giudizio. L’organizzazione dei mercati dello zucchero assomiglia a un cavallo vincente, com'è stato più volte sottolineato anche in questo dibattito. Da molti anni i consumatori hanno a disposizione un alimento base a prezzi vantaggiosi. Certo, ci sono persone che criticano i prezzi perché ritenuti comunque troppo alti. L’onorevole Daul lo ha fatto presente, ma qui bisognerebbe suonare un campanello d’allarme - primo, perché molti di coloro che esprimono queste critiche non perseguono certo il bene dei consumatori, ma i loro profitti; secondo, perché la produzione di un alimento di base nel rispetto degli standard ambientali e sociali europei ha un suo giusto prezzo; terzo, perché il prezzo dello zucchero che abbiamo in Europa, visto in relazione al potere d’acquisto dei consumatori, può essere considerato davvero uno dei più bassi a livello mondiale. Alcuni definiscono l’organizzazione del mercato dello zucchero un dinosauro. È infatti in vigore da 32 anni, dal 1968, ma è stata ripetutamente aggiornata. Per questo motivo ora serve un periodo di applicazione più lungo, di almeno cinque anni, come esposto dal relatore, l’onorevole Daul. Il sistema dei costi di ammasso sarebbe sbagliato se fosse modificato Il Presidente interrompe l’oratore
costep_2001-03-13_5_14	Signor Presidente, onorevoli colleghi, è fuori discussione che tutti siamo favorevoli a una ragionevole regolamentazione e al controllo dell’immigrazione, contando anche sulla sicurezza delle frontiere esterne dell’Unione. Credo che questo punto sia incontestabile e raccolga unanime consenso. D’altra parte, siamo altrettanto concordi, almeno credo - e proprio l’onorevole Kirkhope in qualità di ex ministro degli Interni britannico ne converrà con me - che con tutte queste misure isolate, in fin dei conti, non otterremo granché e che ci stiamo occupando di un ambito nel quale, pur non intendendo risolvere i problemi fondamentali, vorremmo almeno, gradualmente, ottenere qualche risultato. Se così stanno le cose, è evidente che dobbiamo discutere in modo il più possibile non ideologico. Se conveniamo anche sulla necessità di discutere in modo non ideologico, e sappiamo che l’immigrazione illegale non può comunque mai venire impedita completamente - ossia a prescindere dalle misure adottate, l’immigrazione illegale esisterà sempre - dobbiamo ammettere che, in fin dei conti, con le sole ammende per i vettori otterremo ben poco. Se tutti conveniamo su questo punto dobbiamo anche riconoscere, onorevole Kirkhope, che se vogliamo fare qualcosa dobbiamo dialogare proprio con i vettori. Attualmente sto conducendo dei colloqui con i rappresentanti dei sindacati internazionali del settore dei trasporti e ritengo che vi siano ancora margini di manovra per la ricerca di soluzioni comuni. Ma proprio parlando con queste imprese si può constatare che le sue proposte, onorevole Kirkhope, non sono di alcun aiuto e che lei vuole rendere ancor più restrittiva l’iniziativa francese, che del resto viene respinta dalle imprese di trasporto già in partenza. Mi chiedo pertanto che senso abbia occuparsi di una relazione che non raccoglie il consenso di nessuno.
costep_2001-04-04_10_3	Signor Presidente, signora Vicepresidente, onorevoli colleghi, signore e signori presenti in Aula, desidero innanzitutto ringraziare di cuore il relatore. Con questo difficile dossier, che ha comportato un duro scontro all’interno del Consiglio, è riuscito a superare due letture e il comitato di conciliazione, ciò che considero un risultato molto importante. Nella veste di relatore occorre il coraggio di perseverare. L’onorevole Piecyk ha dato prova di tale coraggio e ne ha raccolto i frutti. Mi associo inoltre al ringraziamento che egli ha espresso alla Presidenza francese del Consiglio che ha cercato fino all’ultimo un compromesso. Vorrei rivolgere infine un ringraziamento alla Vicepresidente e ai suoi servizi che ci hanno aiutato nell’elaborazione del compromesso. Al riguardo, un caloroso ringraziamento va anche alla Commissione. Anch' io, in questa bella serata, intendo cercare di essere breve. Mi limiterò pertanto a tre punti. Innanzitutto, si è trattato di collocare nella giusta luce la questione dei porti, dei porti di navigazione interna, dei porti marittimi e dei terminali intermodali in un documento sulle reti transeuropee. Abbiamo pertanto sottolineato la necessità che porti e porti di navigazione interna siano collegati fra loro a livello regionale, facciano parte di una rete e non rimangano porti isolati, che possono essere molto belli, ma non rivestono alcuna importanza in ambito transeuropeo. Credo che l’accordo che abbiamo raggiunto con il Consiglio sia molto valido. In secondo luogo, era importante distinguere tra infrastrutture e sovrastrutture. Ai non esperti può sembrare una questione astrusa, ma è essenziale per l’equilibrio in materia di concorrenza tra i porti e per evitare distorsioni al riguardo. Da un lato, era necessario chiarire cosa si intende per infrastruttura, quindi cosa deve fare o pagare lo Stato senza l’intervento della Comunità e senza obblighi di notifica. Per esempio, una domanda tipica è: il dragaggio di un accesso portuale va notificato oppure no? Tale questione ha comportato una serie di difficoltà tra Stati membri e Commissione. Dall’altro, era decisivo definire il concetto di sovrastruttura in opposizione a quello di infrastruttura al fine di evitare qualsiasi agevolazione con conseguente distorsione della concorrenza. Credo che questo obiettivo sia stato raggiunto con risultati soddisfacenti. Mi sia consentito soffermarmi su un terzo punto. Signora Vicepresidente, la prego di tenere a mente che siamo riusciti per la prima volta a livello di Parlamento europeo a decidere in merito a progetti prioritari nel quadro della procedura di codecisione. Infatti, i saggi Capi di stato e di governo, dopo Essen e Dublino, hanno pensato di decidere loro quali sono le priorità! Cos' è dunque il Parlamento? In questo caso, con l’aiuto del relatore, abbiamo ottenuto che Consiglio e Parlamento decidessero insieme al riguardo. Dovremmo ricordarlo in occasione della revisione.
costep_2001-05-16_14_3	Signor Presidente, signora Commissario, onorevoli colleghi, desidero ringraziare la relatrice per l’eccellente lavoro svolto nell’interesse dei deputati in preparazione della stesura del bilancio del Parlamento. Vorrei tuttavia cogliere l’occasione per sottolineare alcuni punti e sottoporli ad un’analisi più approfondita. Allargamento: certamente dobbiamo prepararci all’allargamento. Tuttavia chi crede che prepararsi all’allargamento significhi soltanto dover creare nuovi posti, non ha capito il problema. Occorre mettere sul banco di prova tutto ciò che negli ultimi vent' anni abbiamo imparato ad apprezzare e ad amare nel modo di lavorare del Parlamento europeo. È una sfida importante riuscire in questo intento. Non si tratta di creare nuovi posti in cui insediare funzionari dei paesi candidati. Perché non vi sono altre possibilità in loco? Nel settore dell’interpretazione, ad esempio, la Commissione prevede di lavorare nei paesi candidati con l’ausilio di satelliti. Dobbiamo creare uffici informazioni, perché c' è un problema di consenso riguardante l’adesione all’Unione europea. È il nostro compito di rappresentanti dei cittadini. Non si tratta di aggiungere qui a Strasburgo o a Bruxelles o a Lussemburgo un paio di posti al tavolo dell’Europa, ma di avvicinare i cittadini all’Unione europea. Questo riesce meglio sul posto. Invito pertanto a riflettere con attenzione su cosa occorra davvero fare e su cosa si può realizzare meglio attraverso attività nei paesi candidati, anche al fine di risparmiare sui costi. La Commissione ha intrapreso al riguardo la giusta direzione. Politica immobiliare: concordo con la relatrice che allo stato attuale, soprattutto qui a Strasburgo, la soluzione migliore è quella di accelerare il rimborso delle spese. Tuttavia è la soluzione più vantaggiosa soltanto in seconda istanza. Anche a questo proposito occorre essere chiari. La soluzione ottimale sarebbe costruire in modo autonomo. Sono inoltre di nostra competenza le decisioni sulla sistemazione dei locali e l’arredamento e dobbiamo invece riconoscere che qualcun altro ha deciso al posto nostro e che a noi non resta che accettare. È successo a Bruxelles e qui. Potremmo diventare un po' più furbi. Sarebbe la soluzione più economica. Il modo in cui procediamo è vantaggioso soltanto in second' ordine. Anche questo va detto con chiarezza. Politica del personale: sono stupito che l’amministrazione da un lato chieda una quantità di nuovi posti, ma nello stesso tempo faccia concessioni sulla cosiddetta quota di posti non occupati che continua ad aumentare. In questo modo si risparmiano più posti di quanto ne richieda la creazione di nuovi. Dovremo discutere ancora parecchio su come trovare un compromesso. Ciò significa che esiste un ampio margine di ristrutturazione all’interno dei servizi del Parlamento europeo, senza che si creino immediatamente nuovi posti. A nome del gruppo del PPE posso annunciare che ci occuperemo con attenzione di questo tema in autunno, quando disporremo di cifre concrete. Sono lieto che la relatrice accolga anche le nostre proposte in merito al trasporto dei deputati. Spero che a Bruxelles non dovremo muoverci in bicicletta. Lo ritengo un po' pericoloso. Considero l’iniziativa della città di Strasburgo dopo il cambio del consiglio comunale un importante progresso: adesso possiamo spostarci anche in tram. Forse a Bruxelles possiamo utilizzare la metropolitana. Abbiamo comunque compiuto un passo avanti. Ma, come ho detto, nell’insieme considero troppo pericoloso andare in bicicletta. Spero che a questo riguardo troveremo una soluzione ragionevole. In autunno, quando disporremo delle cifre, effettueremo a livello di PPE un’analisi rigorosa ed accurata in merito ad ogni linea di bilancio. Lo dico a chiare lettere: se domani approveremo la relazione non significherà dare carta bianca per la lettura prevista a settembre o ottobre.
costep_2001-05-31_1_18	Signor Presidente, onorevoli colleghi, l’effettiva parità di trattamento rappresenta uno dei principali compiti della politica sociale. A tutt' oggi, le donne vengono discriminate sul mercato del lavoro. A tutt' oggi, le donne guadagnano meno degli uomini. A tutt' oggi, le donne sono sottorappresentate tra i quadri dirigenziali. A livello europeo, la disoccupazione femminile è superiore a quella maschile. La relazione Hautala fornisce un importante contributo alla parità di trattamento; penso tuttavia che la direttiva dovrebbe tener conto di un maggior numero di aspetti della vita quotidiana delle donne. La riforma in esame non si spinge sufficientemente in là. Ad esempio, mancano disposizioni in merito alle pari condizioni di assunzione. Le donne devono percepire per un lavoro equivalente lo stesso salario! Servono norme mirate per il reinserimento professionale dopo i periodi di interruzione dell’attività lavorativa. Chiedo che uomini e donne abbiano le medesime opportunità in tutti i comparti della vita sociale. Esorto Consiglio e Commissione ad adottare misure per raggiungere tale obiettivo!
costep_2001-09-03_6_2	Signora Presidente, onorevoli colleghi, l’idea di creare una forma societaria europea soggetta alle stesse norme sovranazionali in tutti gli Stati membri è vecchia quasi come l’Unione europea stessa. La Societas Europaea - SE - è il fiore all’occhiello del diritto societario della Comunità. Le premesse scientifiche risalgono alla fine degli anni '50. Nel 1970 la Commissione ha presentato una proposta di regolamento sullo statuto di società europea, che conteneva una legislazione uniforme fino all’ultimo dettaglio. Nel 1989 la Commissione ha presentato una nuova proposta di regolamento, interamente rielaborata, che escludeva le norme sociali, il diritto del lavoro, il diritto tributario, il diritto della concorrenza, la protezione della proprietà intellettuale, le norme sull’insolvenza e le leggi sull’ordinamento aziendale. In occasione del Consiglio europeo di Nizza, infine, è stato raggiunto un accordo politico su un regolamento del Consiglio relativo allo statuto di società europea, nonché su una direttiva concernente la partecipazione dei lavoratori. Per quanto riguarda la base giuridica, la proposta del 1989 si basava sull’attuale articolo 95 e comportava pertanto la codecisione. Le proposte avanzate a Nizza si basavano entrambe sull’articolo 308, per cui è prevista la semplice consultazione del Parlamento. L’articolo 95 costituirebbe una base giuridica altrettanto adeguata dell’articolo 308 per il regolamento. Ai fini della legittimità democratica - e in armonia con le decisioni della Corte di giustizia - andrebbe scelta la base giuridica che riconosce al Parlamento maggiori poteri di codecisione. Il Parlamento, pertanto, si riserva il diritto, una volta che la proposta sarà stata adottata dal Consiglio, di investire della questione la Corte di giustizia, affinché ne esamini la base giuridica. Passando ad esaminare il regolamento, ai sensi degli articoli 2 e 3, una società europea può essere fondata modi diversi. Il capitale deve essere pari almeno a 120.000 euro. La legislazione degli Stati membri ammette due sistemi diversi di gestione delle società per azioni: il sistema monistico del Regno Unito, ad esempio, prevede un unico organo amministrativo. Il sistema dualistico vigente ad esempio in Germania prevede un organo di sorveglianza e un organo di gestione. Il processo di unificazione europea esige che in ogni Stato membro siano disponibili entrambi i sistemi. Il diritto societario attualmente in vigore negli Stati membri prevede che le società nazionali possano trasferire la propria sede soltanto se vengono dapprima sciolte e quindi ricostituite in un altro Stato membro. Con l’avvento della società europea, il trasferimento non comporterà lo scioglimento della società né la costituzione di una nuova persona giuridica. L’unificazione di quelli che prima erano mercati separati presuppone la creazione una volta per tutte di forme organizzative che riflettano la nuova situazione in Europa. La costruzione delle società europee presenta tuttavia gravi lacune: le società europee saranno diverse da uno Stato membro all’altro, ossia non ci sarà un’unica società europea, bensì una società europea con caratteristiche francesi, spagnole o tedesche. Inoltre, anche nell’ambito di uno stesso Stato membro si costituirà un gran numero di società europee diverse per ordinamento aziendale o regolamentazione sulla partecipazione di lavoratori. Ritengo assolutamente indispensabile che con l’entrata in vigore del regolamento vengano adottate anche misure di accompagnamento in materia fiscale. La realtà della società europea sarà certamente determinata anche dalle norme fiscali. A tale proposito va accolta favorevolmente una serie di emendamenti del gruppo ELDR. Nel complesso auspico l’inaugurazione della società europea. Ciò permetterà di individuare dove andranno apportate le rettifiche ancora necessarie, affinché realizzi le speranze in essa riposte e divenga il fiore all’occhiello dell’Europa!
costep_2001-09-04_10_8	Signor Presidente, signora Commissario, onorevoli colleghi, desidero associarmi alle congratulazioni rivolte alla Commissione per la sua tattica negoziale e per il successo conseguito. Come affermava la signora Commissario, anch'io credo davvero che si sia salvato il Protocollo. Naturalmente, però, questo non basta a risolvere tutte le difficoltà: i mutamenti climatici e l’intento di porvi fine comportano problemi che esulano ampiamente dagli accordi di Bonn, i quali rappresentano tuttavia un primo passo importante. A chi critica il Protocollo di Kyoto per principio - alcuni parlamentari, in Germania ad esempio, hanno affermato proprio in veste di politici dell’ambiente che il Protocollo non serve a niente perché non consegue risultati sufficienti - si deve opporre che, se per spegnere l’incendio di una casa in fiamme fossero necessarie dieci autopompe, non si rimanderebbe indietro il primo autoveicolo dei pompieri dicendo che l’opera di estinzione potrà incominciare solo quando saranno arrivati tutti i dieci veicoli; si dovrebbe invece cercare di agire al più presto per fare il possibile, ricordando costantemente che sono necessari anche altri provvedimenti. Le trattative sui provvedimenti supplementari si svolgono a livello internazionale, ma naturalmente anche in seno all’Unione europea. Dobbiamo ora passare all’attuazione. E qui, signora Commissario, lei ha fatto oggi alcuni annunci importanti, che certamente sosterremo. A livello internazionale dobbiamo continuare a dialogare con gli americani. Desidero ripresentare ancora una volta la richiesta che ho avanzato alla vigilia della Conferenza di Bonn. Sono numerosi coloro che, anche al Parlamento europeo, bersagliano gli americani con dure critiche alla loro politica in ogni settore. Credo che dovremmo concentrarci sull’essenziale. Dovremmo spiegare agli amici americani che, anche se non concordiamo con loro, in molti settori possiamo accettare le differenze. In questo ambito, tuttavia, noi europei non possiamo tollerare che gli americani rifiutino costantemente di assumere le loro responsabilità. Dovremmo continuare a ribadirlo.
costep_2001-09-04_6_12	Signor Presidente, onorevoli colleghi, uno dei risultati positivi di Nizza è la società per azioni europea. Ne parliamo ora nel quadro della relazione Menrad sulla partecipazione dei lavoratori che valuto positivamente. La mia unica preoccupazione è che con la costante estensione dei diritti dei lavoratori, se si abbassa la soglia come proposto dalla relazione - da 1000 dipendenti a 500 dipendenti per l’applicazione di questa forma di partecipazione - la società europea risulterà eccessivamente onerosa. La società europea deve portare le imprese in Europa. Con questa forma societaria l’Europa deve offrire condizioni di maggiore apertura e solidità alle imprese che vi risiedono. Per questo è assolutamente necessario che anche e soprattutto sul tema della partecipazione dei lavoratori si mantenga la giusta misura e che questi nuovi diritti non impongano oneri eccessivi per questo tipo di imprese, tali da renderle non più interessanti per le aziende che vogliono stabilirsi in Europa o che grazie alla società europea vogliono aumentare la propria mobilità nel mercato interno. Di questo aspetto, a mio parere, non si è tenuto conto a sufficienza e per questo mi sono opposto.
costep_2001-09-19_12_9	Signor Presidente, signora Commissario, onorevoli colleghi, desidero associarmi ai cordiali ringraziamenti rivolti alle due relatrici per la loro tenacia e il loro impegno, che si sono rivelati certamente necessari in particolare nella trattativa con il Consiglio - mi riferisco in particolare alla trattativa sui grandi impianti di combustione. Il Parlamento voleva ottenere l’introduzione nella direttiva anche dei vecchi impianti e ci è riuscito. In questo importante settore siamo riusciti a riportare una vittoria. Dobbiamo però anche ammettere che la vittoria non è stata completa. Abbiamo dovuto piegarci a molte deroghe, proroghe e soglie meno rigorose. Ciò non è avvenuto perché non vi erano altre possibilità tecniche, perché in tal caso ci sarebbero state mosse più spesso obiezioni di questo tenore: quello che volete, cari parlamentari, è tecnicamente impossibile! In questo caso, invece, è assolutamente evidente che migliorare gli impianti esistenti per raggiungere il livello dei nuovi impianti non presenta alcuna difficoltà di natura tecnica. Nella realtà pratica di alcuni settori ciò sta già avvenendo. Le resistenze si basavano esclusivamente su considerazioni fondate sull’economicità di singoli impianti di grandi dimensioni. Si tratta di un’impostazione miope, perché dobbiamo avere una visione economica globale, considerando anche i costi derivanti dall’acidificazione e dalle sostanze tossiche che raggiungono la popolazione. Non posso pertanto comprendere né accettare la posizione negoziale assunta dal Consiglio su questa materia. Ad ogni modo, visto che in ultima analisi sono stati inseriti i vecchi impianti, anch'io approvo il compromesso.
costep_2001-10-01_6_2	Signor Presidente, signora Commissario, onorevoli colleghi, questo lunghissimo titolo riguarda sostanzialmente apparecchiature note a voi tutti, come tosaerba, motoseghe, decespugliatori, perforatori: tutte macchine che forse sono state un po' trascurate dalla legislazione ambientale negli ultimi anni. Oggi sappiamo, ad esempio, che un tosaerba con motore a quattro tempi in un’ora produce le stesse emissioni di un’automobile Euro-4 che viaggia alla velocità di 150 km/h. Oppure sappiamo che il 40 percento delle emissioni di idrocarburi di alcuni giorni di giugno di quest'anno, ossia il 40 percento dei precursori dell’ozono, è attribuibile alle suddette macchine mobili. Per questo è necessario intervenire in questo ambito! In questo senso la proposta di direttiva è senz'altro condivisibile; tuttavia, in sede di commissione per l’ambiente, la sanità pubblica e la politica dei consumatori abbiamo presentato alcune osservazioni critiche. Innanzi tutto abbiamo voluto anticipare un po' il calendario, prendendo spunto dagli sviluppi legislativi negli Stati Uniti. Abbiamo voluto verificare se il modello di compensazione e deposito non fosse magari privo di giustificazione, visto che si tratta di un mostro burocratico, difficilmente controllabile in Europa e che, pertanto, consente difficilmente di prevedere se possano venire raggiunti gli obiettivi di riduzione che ci proponiamo. In seno alla commissione per l’ambiente, la sanità pubblica e la politica dei consumatori abbiamo affrontato la questione proponendoci mete ambiziose. Poiché la decisione risale già a luglio abbiamo avuto la possibilità di condurre trattative con il Consiglio su questa normativa. Sono dunque in grado presentare un pacchetto di compromesso che il Consiglio è disposto ad accettare a grande maggioranza se non, addirittura, all’unanimità. Penso che sia questa la via da imboccare nel caso specifico e che l’intera normativa vada adottata in prima lettura. In tal modo si contribuisce, innanzi tutto, ad alleggerire gli iter burocratici qui in Parlamento e al Consiglio e, in secondo luogo, a migliorare la situazione ambientale, consentendo alle norme di entrare in vigore più rapidamente. Su che cosa verte questo compromesso? In primo luogo, vogliamo anticipare la data di introduzione per determinate categorie, all’incirca ad una scadenza intermedia fra quella stabilita dalla commissione per l’ambiente, la sanità pubblica e la politica dei consumatori e il termine proposto dalla Commissione. In secondo luogo chiediamo che si rinunci al sistema di deposito e compensazione causa delle difficoltà burocratiche che esso comporta. Vogliamo tuttavia - per evitare in questo momento distorsioni della concorrenza dovute a una legislazione ambientale che non è fondata dal punto di vista della politica ambientale - offrire possibilità di deroga ai piccoli costruttori al di sotto delle 25.000 unità e consentire altri cinque anni di regime transitorio per alcuni prodotti, gli apparecchi SH2 e SH3, ad esempio nel caso di motoseghe che vengono utilizzate sugli alberi o di specifici motori a due tempi utilizzati per azionare perforatori. È quanto è previsto nell’emendamento n.30 che prevede la possibilità di concedere un periodo più lungo di phasing-in per questo tipo di macchine, in sintonia, fra l’altro, con le proposte avanzate dall’industria. In questo senso non condivido la posizione di coloro che vogliono escludere talune apparecchiature dall’ambito di applicazione della direttiva ma propongo invece, se giustificato dal punto di vista tecnico, di concedere ad essi un lasso di tempo più lungo. Ricordo inoltre come, nella normativa relativa agli autoveicoli Euro-3 ed Euro-4, proponendoci mete ambiziose siamo riusciti infine a raggiungere un compromesso ragionevole con il Consiglio in seno al comitato di conciliazione, che all’inizio, com'è ovvio, non ha raccolto necessariamente il consenso dell’industria ma che oggi, in ultima analisi, è valutato unanimemente in modo positivo perché ha migliorato la qualità dell’aria in Europa. Ritengo che il pacchetto di compromesso che vi sottopongo in questa sede vada nella stessa direzione, con la differenza che l’accordo è già stato raggiunto e non richiede una procedura di conciliazione. In questo senso il testo in esame quest'oggi non è un massacro alla motosega, come è stato scritto su un quotidiano, bensì un valido compromesso in vista del miglioramento della qualità dell’aria in Europa.
costep_2001-10-23_12_4	Signor Presidente, onorevoli colleghi, nella sua relazione sul discarico per l’attuazione del Fondo europeo di sviluppo, la onorevole Rühle ha dipinto una cruda immagine delle contraddizioni della nostra politica di sviluppo: mentre da un lato si lamenta la mancanza di disponibilità a stanziare aiuti generosi, dobbiamo d’altro canto rilevare che spesso i fondi già disponibili sono spesi solo a fatica. Ci deve essere un errore nel sistema, se al termine del 1999 è stato possibile stanziare e rendere utilizzabile senza limiti temporali un importo di quasi 10 milioni di euro, senza che nessuno poi lo richiedesse. Anche se la Commissione naturalmente ci dirà che ormai si possono forse intravedere sporadici segnali di miglioramento, dobbiamo constatare ancora una volta la necessità di rivedere radicalmente la nostra impostazione. Il limite dei nostri aiuti nell’ambito dei Fondi strutturali è la loro impostazione, in quanto essi mirano a sostenere Stati in parte esistenti solo sulla carta. Spesso essi mancano di una pubblica amministrazione anche minimamente funzionante e del controllo democratico sui governanti. Alcuni di tali paesi poi versano in una situazione di guerra civile dichiarata o sono in procinto di scivolarvi. In caso di conflitti civili dobbiamo innanzitutto concentrarci sugli aiuti alla loro composizione e sugli aiuti umanitari. In altri casi dovremmo indirizzare il nostro aiuto, più di quanto non si sia fatto finora, alla costruzione di una pubblica amministrazione funzionante, in quanto essa non è solo la condizione indispensabile affinché si utilizzino razionalmente gli aiuti finanziari dell’UE e degli altri donatori internazionali, ma costituisce anche il presupposto imprescindibile di un uso responsabile e utile alla collettività del gettito fiscale interno di tali paesi. È pertanto necessario che i nostri aiuti siano sempre collegati ad un programma di riforma della pubblica amministrazione. Se le riforme procedono, gli aiuti arrivano, se però esse non avanzano o se si registrano dei regressi, dobbiamo avere il coraggio di richiudere i cordoni della borsa. Sono consapevole che quest'ultima prospettiva rappresenta l’aspetto più difficile dell’impresa, ma in simili casi la Commissione deve appunto dimostrare fermezza e fedeltà ai propri principi. Concludo con un’ultima annotazione su questa procedura di discarico. Inizialmente essa ha dovuto essere rimandata perché la Commissione non aveva fornito le necessarie informazioni. Si è inoltre ripresentato il problema dell’invio di alcuni dati confidenziali esclusivamente alla presidente della commissione e alla relatrice. Ho già ripetuto in molte occasioni - e lo riaffermo oggi - che questo classifica i parlamentari in due categorie: quella di coloro che godono dell’accesso alle informazioni e quella di chi ne rimane privo. Nella sua relazione, la commissione ha ribadito in modo inequivocabile che in futuro non tollererà il ripresentarsi di una siffatta situazione e che alla procedura di bilancio si dovranno applicare pienamente le disposizioni del nostro regolamento interno. Tutti i membri di questo Parlamento devono cioè poter accedere a ogni sorta di informazioni confidenziali.
costep_2001-10-23_7_60	Signor Presidente, riferirò la sua risposta al presidente della commissione per i bilanci, che mi aveva pregato di attenderla. Personalmente desidero ringraziare sentitamente soprattutto il nostro Presidente del Consiglio, signor Vande Lanotte, che ha assistito qui con noi in Aula per intero alla discussione del bilancio. Non possiamo dire che questo sia sempre avvenuto in passato. Per questo, senza voler peccare di eccessivo orgoglio, vorrei davvero ringraziarla ancora una volta non soltanto per averci dimostrato grande rispetto ma anche per averci dato prova del suo interessamento a cooperare con noi. Grazie mille!
costep_2001-10-25_5_10	Signor Presidente, signor Commissario, il Libro verde sul futuro della politica comune della pesca non è stato il primo documento ad aprirci gli occhi sui gravi problemi che affliggono il settore europeo della pesca. Esso non ha fatto altro che evidenziare di nuovo la gravità della situazione. La nostra commissione ha discusso con fervore delle diverse strategie risolutive. Sappiamo che non sarà possibile dissolvere tutte le difficoltà al tocco di una bacchetta magica, e chi cerca di persuaderci del contrario è un impostore piuttosto che un mago. Così come è stata praticata finora, la politica comune della pesca non è riuscita a impedire la riduzione drastica di numerosi stock ittici, né tantomeno a ridurre il sovradimensionamento delle capacità di pesca. Noi tutti potremo ricavare un vantaggio economico da questo settore se l’Unione sarà capace di formulare una nuova politica comune della pesca per il XXI secolo. La Commissione propone ora di prorogare di un altro anno il programma pluriennale di orientamento. Alla luce delle discussioni su una possibile riforma, ritengo che queste misure siano assolutamente necessarie al fine di garantire una certa continuità. Non sarà possibile risolvere i problemi nel corso di questo breve arco di tempo, tuttavia potremo forse mitigarne gli effetti. A tale scopo è indispensabile che il programma sia attuato come previsto dal dispositivo. È necessario conoscere dati che alcuni Stati membri non hanno ancora trasmesso o hanno fornito solo in parte; occorre pertanto prevedere un sistema di sanzioni volte a garantire la trasmissione dei dati, nonché definire categorie e criteri raffrontabili. Tutti gli armatori auspicano un incremento in termini di efficienza, ma non per questo possiamo trascurare determinate premesse. Tra le richieste del Parlamento europeo, quella relativa al miglioramento della sicurezza in mare assume un’importanza fondamentale. Dobbiamo però impedire che la sicurezza venga sacrificata in nome di un incremento della capacità. La proposta di modifica delle misure strutturali non coglie il bersaglio. È controproducente fissare come condizione per la concessione di aiuti pubblici il conseguimento degli obiettivi da parte di tutti i segmenti delle flotte; in questa maniera le omissioni di pochi ricadono su tutti. Gli operatori della pesca accetteranno la nostra politica soltanto se essa porrà condizioni giuste.
costep_2001-11-15_5_62	Ho appena votato contro la relazione Schörling. Il gruppo PPE-DE non è riuscito a coagulare una maggioranza attorno ai suoi costruttivi emendamenti. Il testo adottato è chiaramente ideologicizzato. È logico che si parli di sicurezza dell’ambiente, ma sono anche in ballo posti di lavoro innovativi e competitivi nell’industria chimica. Nelle ultime settimane mi sono informato in loco circa le ripercussioni della relazione Schörling. Ho visitato impianti produttivi e ho avuto colloqui con dirigenti aziendali, lavoratori e rappresentanti sindacali. Da nessuna parte viene messo in dubbio l’obiettivo del Libro bianco della Commissione che intende assicurare la sostenibilità dell’industria chimica. Dal punto di vista ecologico, abbiamo certamente bisogno di garantire la massima tutela dell’ambiente e dei consumatori. Dal punto di vista economico, abbiamo invece bisogno di condizioni quadro unitarie al fine di assicurare una concorrenza leale a PMI, utilizzatori e trasformatori. Dal punto di vista sociale, si tratta di offrire un elevato livello di protezione sanitaria e del lavoro. Ad ogni modo siamo riusciti ad impedire che venisse approvato l’obbligo di registrazione per sostanze con una produzione annua di una tonnellata. Le autorità hanno difficoltà a far fronte persino all’attuale classificazione delle sostanze a partire dalle 10 tonnellate e al loro obbligo di etichettatura prima di essere immesse in commercio. Il gruppo PPE-DE ha avuto successo nel suo intento, in quanto non è stata raggiunta una maggioranza sul doppio controllo di tutti i prodotti chimici. Ciò non implica infatti una maggiore sicurezza, bensì una perdita di tempo e di danaro e del resto è del tutto inutile, dato che le autorità esaminano già i dati. Ritengo che non sia accettabile sostituire sostanze e metodi pericolosi, che andrebbero vietati. La definizione pericoloso non può dipendere dalle proprietà di una sostanza, ma dalla sua applicazione! È come un coltello: è utile a casa e nella vita quotidiana, ma diventa pericoloso se viene utilizzato come arma, dai reati contro la persona ai dirottamenti aerei. È inoltre deplorevole che sia stata decisa la divulgazione di dati riservati: se si dovranno dichiarare volumi di produzione, procedimenti o composti speciali, che portano ad un vantaggio sul mercato, allora possiamo dire basta alla concorrenza. Questa disposizione colpisce dritta il cuore delle nostre aziende! Ogni impresa concorrente può riprodurre senza problemi sistemi sofisticati. Dev' essere quindi stabilito con chiarezza per quali dati sussistano diritti di proprietà. Mi auguro che prima della seconda lettura in Parlamento le tre commissioni incaricate di vagliare il testo si accapiglino tra di loro per ottenere un po' più di equilibrio.
costep_2001-11-28_7_8	Signor Presidente, onorevoli colleghi, la politica fin qui portata avanti dalla Commissione Prodi nel campo della lotta contro le frodi può essere caratterizzata, per quanto riguarda le questioni davvero determinanti, da due termini: ritardi e tentennamenti. Ormai non nutro più speranze che ciò cambi; tutto questo vale in particolare in relazione al procuratore finanziario europeo. Un Libro verde: ecco tutto ciò che la Commissione ha previsto per i prossimi anni in cui sarà in carica. Al programma di riforme della Commissione da voi tanto lodato manca la necessaria rete di sicurezza. Si deve poter perseguire chi abusa delle proprie libertà. Pertanto il primo compito della Commissione avrebbe dovuto essere quello di fare piazza pulita dell’eredità del passato e di far pagare i responsabili, mentre invece la Commissione si nasconde dietro ad una giustizia che temporeggia sia in Belgio sia in Lussemburgo. Affinché questa triste verità non emerga in tutta la sua crudezza, portate avanti nei confronti del Parlamento una politica che si fonda sul rifiuto di fornire informazioni, che adesso volete addirittura recepire esplicitamente nel regolamento sul bilancio. Rivendicate il diritto di decidere se informare il Parlamento su un certo caso sia o meno nell’interesse dell’Unione europea. Signora Commissario Schreyer, avrei voluto vedere la sua reazione, quando era consigliere a Berlino, se il sindaco le avesse obiettato che non era nell’interesse della città metterla al corrente di determinate cose. Oggi lei si arroga questo diritto nei confronti del Parlamento e non si rende neppure conto che in questo modo indebolisce non solo il Parlamento, ma anche la Commissione alla fin fine.
costep_2001-12-17_3_29	Signor Presidente, signor Presidente del Consiglio, il Parlamento europeo ha voluto la Convenzione e l’ha avuta. È anche un nostro successo; il fatto che sia diventata possibile, lo dobbiamo a lei! La Convenzione presenta alcuni nei - come è già stato detto -, ma noi possiamo e dobbiamo fare in modo che non incidano e che al termine dei lavori vengano dimenticati. Con la mia seconda osservazione mi associo a quanto affermato dall’onorevole Nassauer: la Convenzione implica nuove responsabilità anche per il Parlamento europeo. Per la prima volta, la riforma delle Istituzioni è anche nelle nostre mani. Non siamo più responsabili solo di richieste e visioni utopiche, ma anche per i compromessi e i risultati. È qualcosa di nuovo, a cui ci dovremo abituare! Terzo: la Convenzione ha ricevuto, come auspicavamo, un ampio mandato. Ciò costituisce allo stesso tempo un’opportunità e un pericolo. La Convenzione non deve trasformarsi in una CIG allargata e non deve neppure declassarsi, divenendo un semplice forum di discussione. La Convenzione deve mirare a raggiungere un vasto consenso e deve concentrarsi sulle proposte strategiche di riforma, quelle che aprono e indicano la via per i futuri sviluppi. Quarto: per la prima volta, il termine costituzione viene citato in un documento ufficiale del Consiglio. È già un bel passo avanti. Non è ancora certo che alla fine si giungerà ad una bozza di costituzione, ma una cosa è sicura: la Convenzione deve rivolgere tutto il proprio impegno nello spirito di quello che, ricordando un grande europeo, il filosofo tedesco Kant, si potrebbe definire l’imperativo categorico della Convenzione, vale a dire che ciascuna delle sue proposte deve anche poter trasformarsi in un elemento fondamentale di una costituzione europea. È in funzione di ciò che deve operare. Quinto: l’Europa diventa sempre più importante, ma interessa sempre meno ai cittadini, i quali non sono ancora contrari all’Unione europea, ma non sanno bene perché dovrebbero essere favorevoli. Noi vogliamo che i cittadini europei sappiamo perché noi intendiamo unire l’Europa. L’Unione europea deve rappresentare un modello sociale ed una visione europea del mondo. Si tratta di garantire l’affermazione dell’Europa sotto il profilo economico, politico e, non da ultimo, culturale e della tutela del modello di vita europeo! Dall’11 settembre a ciò si è aggiunta una nuova dimensione. L’Unione europea può non superare le nuove sfide, ma esse possono servirle per crescere, anzi, ne sono certo, essa crescerà grazie a tali sfide! Applausi
costep_2002-01-16_13_16	Signor Presidente, onorevoli colleghi, signora Commissario, ringrazio la relatrice Myller e i relatori ombra, in particolare la relatrice ombra del nostro gruppo, per il lavoro svolto. Non credo che la proposta della Commissione e la relazione presentata dalla commissione per l’ambiente, la sanità pubblica e la politica dei consumatori siano di scarso valore. Pertanto non riesco a capire del tutto la richiesta dei gruppi ELDR e Verts/ALE di respingere l’intera proposta e la posizione comune. Non lo capisco anche perché, se non erro, i Ministri dell’ambiente non sono nominati solo da democratici cristiani, bensì in prima linea da verdi, ma anche da socialdemocratici liberali ed esponenti della nostra famiglia. Quando il Consiglio presenta una proposta è nostro compito criticarla e migliorarla, però affermare che sono tutte sciocchezze è difficile, a fronte di una simile costellazione politica. Dobbiamo quindi migliorare la proposta del Consiglio e non respingerla in toto. In particolare sono favorevole a trovare una chiara formulazione per gli aiuti che vanno a scapito dell’ambiente. Ritengo che la formulazione del Consiglio sia troppo debole. Si afferma sempre che la tutela ambientale costa in termini di denaro; credo però che si debba anzitutto essere consapevoli del fatto che anche la distruzione dell’ambiente e le relative conseguenze costano, ma la cosa più grave è spendere denaro per sovvenzionare la distruzione dell’ambiente. Sostengo con vigore l’idea di ridurre gli aiuti in quanto si tratta di una possibilità di risparmio molto efficace. La commissione ha fissato la data del 2005. Poiché per molti, e non solo per esponenti del nostro gruppo, ciò rappresenta un problema, sono state avanzate diverse proposte di compromesso. Credo però che si debba approvare un emendamento più severo di quanto deciso dal Consiglio. Non dovremmo trascurare altri strumenti di carattere economico, quali ad esempio una riforma fiscale ecologica, bensì dovremmo continuare a perseguirli, anche a livello europeo.
costep_2002-01-16_17_9	Signor Presidente, Commissario Nielson, onorevoli colleghi, il nuovo accordo di Cotonou sulla cooperazione e lo sviluppo presenta un quadro sostanzialmente migliore per la cooperazione con gli Stati ACP. Noi approviamo questo accordo. Alcuni miglioramenti fondamentali dal punto di vista politico e dei contenuti sono riconducibili a proposte del Parlamento. Pertanto non condividiamo il giudizio critico e la motivazione del relatore, che riteniamo proponga addirittura una visione distorta. Permettetemi di opporre tre punti molto positivi all’analisi del relatore. Innanzitutto l’introduzione di un’assemblea parlamentare è un autentico passo avanti. Infatti, dopo un opportuno periodo iniziale, potranno rappresentare a vario titolo gli Stati ACP soltanto parlamentari eletti e non più, come prima, in parte anche ambasciatori. Non basta fissare questo principio nel nuovo regolamento interno dell’Assemblea paritetica, deve anche essere messo in pratica. Voteremo contro l’ammissione di tutti gli ambasciatori dei paesi ACP, qualora, ad esempio, prendano il posto di deputati africani eletti liberamente. Il secondo punto è un orientamento regionale della cooperazione. Essa mette fine al particolarismo economico in Africa e riprende alcune proposte del Parlamento europeo. Accordi regionali di libero scambio e di cooperazione devono costituire in futuro la chiave del nostro lavoro. Insistiamo affinché già quest' anno si avvii la cooperazione parlamentare regionale in loco, per esempio in occasione dell’incontro con i paesi dell’Africa del Sud, che si terrà a marzo a Città del Capo, oppure nel corso dell’anno con la Comunità economica dell’Africa occidentale. Quanto al terzo punto, sosteniamo il rafforzamento della clausola relativa alla democrazia e ai diritti umani. Pensiamo che sia importante realizzare rapidamente tale obiettivo. A titolo di esempio cito Nigeria, Togo, Zimbabwe. Con ciò, in definitiva, speriamo di approdare ad un autentico partenariato parlamentare con i colleghi africani e di altri paesi ACP.
costep_2002-01-16_4_2	Signor Presidente, faccio notare che intendiamo presentare una seconda relazione. Speriamo che la Commissione concordi sulla necessità di raggiungere un compromesso con la posizione del Parlamento, che, come noto, nella votazione in sede di commissione per i problemi economici e monetari ha respinto la prima proposta, ma è disposto ad elaborare in seno alla commissione una nuova proposta sulla relazione Katiforis, che vorremmo presentare all’Assemblea in febbraio. In tal modo il Consiglio dei Ministri delle finanze che si terrà a febbraio avrà tempo per decidere in merito. Di conseguenza, anche a nome della commissione per i problemi economici e monetari, ho scritto alla Presidenza spagnola e ho comunicato il nostro orientamento al Ministro Rato durante la riunione della commissione per i problemi economici e monetari la scorsa settimana. Pertanto ritengo che oggi non si debba dar seguito alla richiesta di applicazione della procedura d’urgenza.
costep_2002-02-27_11_5	Signor Presidente, onorevoli deputati, domani ci dovremo confrontare con un bilancio suppletivo e rettificativo che è e rimarrà senz' altro un caso unico nella storia di questo Parlamento, poiché ci troviamo a decidere su un ammontare pari allo 0,005 per cento del bilancio dell’Unione europea, per il quale abbiamo addirittura previsto una discussione separata. Abbiamo scomodato un Commissario, la signora Schreyer, affinché venisse qui per spiegarci in dettaglio l’oggetto e le ragioni di questa decisione. La discussione è vieppiù giustificata, poiché è in gioco il finanziamento della Convenzione. La Convenzione è stata voluta più fortemente dal Parlamento che da qualsiasi altra istituzione europea. L’abbiamo voluta e l’abbiamo sostenuta. L’abbiamo voluta affinché in Europa possano essere create e utilizzate nuove procedure, per migliorare la convivenza e l’interdipendenza tra le tre Istituzioni. Ciò significa maggiore rispetto reciproco, massima trasparenza, sapere sempre chi sta lavorando a un determinato compito. La proposta iniziale della Presidenza spagnola del Consiglio concernente la gestione dei fondi necessari per il finanziamento della Convenzione ci aveva lasciato sgomenti, poiché essa prevedeva che il Consiglio, da solo, fungesse da erogatore, gestore e controllore dei fondi. Non era mai stata menzionata una qualsivoglia competenza del Parlamento! Quanto è avvenuto non deve di certo servire da modello per i futuri rapporti tra Parlamento, Consiglio e Commissione. La commissione per i bilanci e il Parlamento si sono opposti con veemenza; abbiamo dovuto agire con una procedura molto rapida, poiché i tempi erano troppo stretti e non ci avrebbero consentito di seguire la procedura normale. Il tempo è stato a malapena sufficiente per accordarci tra coordinatori. Non siamo neppure stati in grado di organizzare i normali preparativi in seno alla commissione per i bilanci. Siamo comunque andati avanti, perché è nel nostro interesse che la Convenzione cominci domani. Il Parlamento ha ottenuto di partecipare allo stanziamento delle risorse in virtù delle sue competenze come autorità di bilancio. Siamo noi dunque l’altra metà dell’autorità di bilancio che decide in merito allo stanziamento delle risorse. Il conferimento di finanziamenti può essere effettuato soltanto dietro il nostro consenso che è vieppiù necessario nella procedura di discarico. La discussione si è pertanto incentrata sulle questioni non ancora chiarite. Nella commissione per i bilanci siamo convinti che la formulazione trovata sia soddisfacente. Ma il meglio è sempre nemico del bene, e saremo più che lieti di ricevere una proposta ancora migliore dai nostri colleghi della commissione per gli affari costituzionali e della commissione per il controllo dei bilanci. Vogliamo comunque assicurarci che la Convenzione e la procedura per l’attuazione della medesima non vengano prese a modello per le istituzioni future che potrebbero essere create a livello europeo. Un’istituzione come l’attuale Coreper deve svolgere una funzione che non è mai stata propriamente autorizzata da alcun organismo europeo. Essa deve diventare l’istituzione che riceve l’assenso per il discarico da parte di Parlamento, Consiglio e Commissione. Queste parole lasciano a bocca aperta: il Consiglio deve concedere il discarico al Coreper, ossia a una branca di se stesso! Certo, si tratta di una fattispecie alquanto bizzarra. Essa non può servire in avvenire da modello per l’Unione europea; anche la presente procedura di discarico non sarà più ripresa. Noi ci ribelleremmo con forza se non fosse così. Questo Parlamento difenderà i suoi diritti. Staremo con gli occhi bene aperti per controllare quello che avviene. Nondimeno, domani daremo il nostro assenso, perché ci rendiamo conto che la Convenzione deve cominciare. Questo è un segnale positivo per l’Europa: dismettiamo le vecchie procedure in favore di un nuovo comportamento che consente di riorganizzarci e di disegnare l’avvenire dell’Europa.
costep_2002-03-13_3_78	Signor Presidente, in questo caso la situazione è più semplice rispetto a poco fa: si tratta soltanto di sistemare alcuni punti. In primo luogo, con l’emendamento n. 162, comune ai gruppi PSE e PPE, vogliamo rendere coerente ciò che abbiamo appena deciso per l’energia elettrica con quello che voteremo per il gas naturale. La decisione presa in precedenza per l’elettricità è uguale. Questo significa tuttavia, secondo la logica della lista di votazione, che dobbiamo votare innanzi tutto contro l’emendamento della commissione e poi a favore dell’emendamento n. 162. Nella comunicazione è tuttavia sfuggito un errore. Per l’energia elettrica abbiamo deciso proprio questo, in relazione all’articolo 8, paragrafo 5. Nell’emendamento n. 162 ora si trova anche articolo 8, paragrafo 5. Per il gas naturale non si tratta però dell’articolo 8, paragrafo 5, bensì dell’articolo 7 bis, paragrafo 1, e di conseguenza occorre apportare la correzione: si tratta soltanto di un adattamento tecnico.
costep_2002-03-20_3_66	Signor Presidente, onorevoli colleghi, abbiamo dinanzi a noi un nuovo documento della Commissione; non posso fare altro che esprimere la mia ammirazione per la capacità dei funzionari della Commissione di riuscire a riempire 28 pagine senza dire nulla di concreto. Ciò presenta per lo meno il vantaggio strategico di non dover poi rispettare qualcosa. Signora Commissario, mi consenta di dire che questo non riguarda il capitolo di sua competenza, ma molti altri capitoli di questo e di altri documenti. Ciononostante, adesso il documento è davanti a noi, e dobbiamo dire qualcosa in proposito. Per quanto riguarda le questioni del mercato interno, attingendo all’esperienza accumulata nei precedenti anni trascorsi in questo Parlamento, posso dire che siamo ben lontani dall’aver conseguito un mercato interno ben funzionante in tutti i comparti. In tale campo si continuano a registrare gravi deficit. Ritengo che la Commissione dovrebbe includere tra le priorità dell’attività del 2003 l’eliminazione di questi deficit. Nella commissione giuridica e per il mercato interno abbiamo appena discusso in seconda lettura la direttiva sulla vendita a distanza di servizi finanziari. In questo caso è emerso in maniera paradigmatica che nel settore delle assicurazioni non esiste assolutamente un mercato interno funzionante, bensì che continuano ad esistere mercati nazionali a compartimento chiuso. Come ho già detto, permangono gravi deficit. Lo stesso problema interessa, come risulta dalle relazioni della Commissione, l’attuazione della libertà di stabilimento e dei servizi in altri settori. Abbiamo una relazione della Commissione, già esaminata una volta in sede di commissione e che prima o poi provocherà delle difficoltà, in cui sono menzionati singoli deficit nel campo della libertà dei servizi. Non intendo adesso citare degli esempi, giacché il tempo è tiranno. Invito tuttavia la Commissione a lavorare in maniera coerente e a far sì che alla fine venga realizzato un mercato interno funzionante. Un ultimo punto, che è stato toccato anche questa mattina in occasione dell’incontro con i deputati nazionali: in gennaio, il Parlamento ha approvato una relazione sugli ulteriori passi da compiere per il ravvicinamento del diritto civile e commerciale. Esorto la Commissione e, in particolare, i Commissari competenti a compiere dei progressi in questo campo, presentando quanto prima un Libro verde o un Libro bianco, in modo che possiamo sapere concretamente come andrà avanti. Credo che ciò sia determinante affinché il mercato interno non esista e funzioni soltanto per le grandi aziende, ma consenta anche al consumatore e alle PMI la possibilità di usufruire appieno delle opzioni che esso offre. Noi realizziamo il mercato interno soprattutto per i nostri cittadini e non per le grandi imprese. Pertanto chiedo che in questo campo si lavori con rinnovato impegno ed energia, anche affrontando ostacoli, che, per esperienza, vengono sempre frapposti in alcuni Stati membri.
costep_2002-04-08_1_21	Signor Presidente, lei si trova per la prima volta in questa situazione e per questo la mia critica non è rivolta a lei. Ma negli ultimi anni si sono succeduti in questa sede numerosi vicepresidenti che nell’ambito di questa discussione sul tema del tempo delle interrogazioni hanno affermato che si sarebbero adoperati al fine di evitare il ripetersi di questa situazione e che si trattava di un’eccezione che, tuttavia, sta diventando sempre più la regola. È un dato di fatto e posso darne una dimostrazione statistica. La prego pertanto di iscrivere il tempo delle interrogazioni in un orario in cui sia assolutamente certo che possa svolgersi. In passato aveva luogo sempre puntualmente all’inizio della seduta serale al giovedì sera. Da quando è stato spostato al pomeriggio, regolarmente, una volta su due o una volta su tre viene annullato. Adesso al giovedì terminiamo già alle 17.30 visto che, a quanto pare, fino alle 18.30 o alle 19.00 non abbiamo nulla di cui parlare. Il venerdì non ci riuniamo, eppure non abbiamo tempo per il diritto elementare dei parlamentari, sancito dai Trattati, a presentare interrogazioni. Ciò è assolutamente inaccettabile e pertanto chiedo non soltanto che si ponga rimedio a questa situazione ma anche che venga ripristinato al più presto il tempo delle interrogazioni al Commissario Busquin, così come le molte altre che sono state da noi accuratamente preparate. Non vogliamo ricevere risposte scritte dai funzionari, ma vogliamo poter rivolgere ulteriori domande, com'è consuetudine nei lavori parlamentari.
costep_2002-04-25_4_46	Signora Presidente, onorevoli colleghi, non sono stata a Monterrey ma viaggio spesso nei paesi ACP africani, dove si possono toccare con mano le gravi difficoltà dei paesi poveri schiacciati dal giogo del debito. L’iniziativa per il condono del debito adottata a Colonia può però contribuire ad attenuare tale giogo e a rendere disponibili fondi freschi per scopi di utilità sociale. La decisione del Consiglio sull’applicazione dell’iniziativa HIPC e la relativa comunicazione della Commissione vertono proprio su questo. L’onorevole Mantovani ha presentato una relazione molto equilibrata e valida su entrambi i documenti, indicando quali aspetti noi europei dobbiamo accentuare. Questo strumento, tuttavia, non ci permette di realizzare la correzione, la riforma dell’architettura finanziaria internazionale assolutamente necessaria a prescindere dall’ordine di grandezza dei fondi disponibili. Deve infatti intervenire un cambiamento dei paradigmi della cooperazione internazionale, in particolare con i paesi più poveri, che non si può conseguire seguendo il motto 'avanti così!?, ma richiede da parte nostra anche la definizione di nuove prospettive.
costep_2002-05-30_4_10	Signor Presidente, onorevoli colleghi, anche nel prossimo futuro il carbone continuerà a svolgere una funzione importante per l’approvvigionamento energetico. Perciò approvo la proposta della Commissione, anche se la porzione di energia prodotta dal carbone è ormai esigua in rapporto alle altri fonti primarie di energia. Penso che la Commissione avrebbe dovuto enfatizzare maggiormente la capacità di produzione energetica finora non sfruttata del carbone; l’impiego dei moderni processi tecnologici e, in particolare, la cogenerazione consentono infatti di ottenere rendimenti migliori. Partendo dal principio che la strategia europea per assicurare l’approvvigionamento energetico debba includere le fonti energetiche primarie disponibili internamente e dunque anche il carbone, ne consegue che gli Stati membri devono avere il diritto di sovvenzionare il settore, perché la produzione carbonifera comunitaria non è in grado di competere con la concorrenza esterna, date le diverse condizioni geologiche e gli standard ambientali e sociali vigenti nell’Unione. I tre tipi di aiuti previsti dalla Commissione - aiuti alle aziende, allo smantellamento e agli oneri residui - sono opportuni e necessari, mentre può essere opinabile la durata di applicazione del regolamento. A mio avviso, la proposta della Commissione ha trascurato un elemento importante: in vista del prossimo ampliamento dell’Unione europea, è indispensabile che i paesi candidati produttori di carbone siano inclusi nel campo di applicazione del regolamento a partire dalla loro adesione. In questo caso, la durata prevista sarebbe troppo ridotta e non consentirebbe a paesi come la Polonia e la Repubblica Ceca di portare a termine le ristrutturazioni - necessarie e dolorose - nell’industria carboniera. La produzione polacca di carbone è superiore alla produzione totale dell’Unione europea: 102 milioni di tonnellate nel 2000 contro gli 85 milioni di tonnellate dell’Unione. È necessario apportare alcune correzioni, ma il mio gruppo sostiene comunque la proposta della Commissione.
costep_2002-07-01_1_53	Signora Presidente, signora Commissario, onorevoli colleghi, saluto con favore le due iniziative della Commissione in merito ai biocarburanti. Il proposito di concedere ai biocarburanti una riduzione o un’esenzione d’imposta nonché la promozione del loro uso mediante un chiaro catalogo di obiettivi contribuiranno a ridurre la pesante dipendenza dell’Unione europea dalle importazioni di petrolio, per di più nel rispetto dell’ambiente. Voglio tuttavia limitare le mie considerazioni alla proposta sulla promozione dei biocarburanti. Prima di tutto esprimo alla relatrice, la collega onorevole Ayuso González, un caloroso ringraziamento per l’eccellente progetto di relazione che ha presentato nonché per l’ottima collaborazione. La promozione dei biocarburanti s'inserisce in una strategia complessiva dell’Unione mirante a raddoppiare entro il 2010 la quota delle fonti energetiche rinnovabili. Vi sono motivazioni importanti a sostegno di questa strategia. A Kyoto la UE si è assunta l’impegno di ridurre dell’8 percento le emissioni di gas serra, e proprio il settore dei trasporti è uno dei maggiori responsabili di queste emissioni. È inoltre importante garantire la sicurezza di approvvigionamento e, nel contempo, la promozione dell’energia da biomassa imprime nuovi e importanti impulsi di sviluppo alle aree rurali. A nome del gruppo PSE saluto pertanto con favore la decisione della commissione competente di confermare la linea scelta dalla Commissione europea, ovvero di stabilire obiettivi nazionali vincolanti per lo sviluppo dei biocarburanti. Ciò nonostante ho presentato assieme alla relatrice, che lo ha menzionato in precedenza, un emendamento di compromesso che prevede di collegare gli obiettivi indicativi con una possibilità di revisione. La relatrice ha già illustrato il ragionamento che sta alla base di questa proposta. Per noi ora quello che conta veramente è una cosa sola: andiamo incontro al Consiglio, ovvero siamo disposti a prevedere anche obiettivi indicativi. Questo significa però che ci attendiamo che il Consiglio prenda in esame entro questa settimana le richieste formulate dalla commissione competente. È importante esaminare molto attentamente anche le condizioni ambientali e climatiche, verificare di conseguenza le pratiche agricole in questo campo e affermare che non è assolutamente accettabile che il Consiglio, come pare stia perseguendo attualmente, preveda una possibilità di opting out per ciascuno Stato membro, senza limitazioni di qualche rilievo. Che cosa ce ne facciamo di una direttiva che prima formula obiettivi precisi e poi li rende di nuovo molto più vaghi? Concludendo: siamo disposti a giungere rapidamente a un accordo e lo auspichiamo anche in considerazione del merito della questione, ma non sottoscriveremo un simile accordo a qualsiasi prezzo. Speriamo di giungere a un accordo con il Consiglio entro giovedì.
costep_2002-07-04_4_153	Signor Presidente, la Bielorussia, un paese che per secoli è stato rivolto verso l’Europa centrale ed ha intrattenuto strette relazioni con quella che oggi è la nostra Comunità, ha sofferto colpi durissimi durante il XX secolo. Prima l’imperialismo panrusso, poi lo stalinismo, che in Bielorussia e in Ucraina ha avuto conseguenze particolarmente disastrose, poi l’occupazione nazista e i crimini correlati (la guerra ha colpito il paese molto pesantemente), quindi di nuovo il colonialismo sovietico, il disastro di Cernobyl, che ha avuto ripercussioni gravi sul paese, e adesso Lukashenko. Lukashenko rappresenta una piaga per il suo paese e nell’Europa moderna è diventato - per fortuna, devo dire - una figura singolare. Dopo la caduta di Milosevic, Lukashenko è diventato il relitto di un’epoca fortunatamente conclusa. Proprio per tale motivo dobbiamo fare tutto il possibile per fornire il nostro sostegno al movimento democratico bielorusso, vittima dell’oppressione, dobbiamo adoperarci per il rilascio dei giornalisti perseguitati, dobbiamo difendere lo Stato di diritto, la democrazia e la libertà di espressione. Ci troviamo di fronte ad uno degli ultimi regimi dittatoriali in Europa e lo dobbiamo sconfiggere con metodi pacifici, democratici e nel rispetto dello Stato di diritto. Ritengo quindi giustificato il fatto che ci ritroviamo ad occuparci di tale paese per la seconda volta in pochissimo tempo, e continueremo a farlo fino a quando esso non otterrà ciò che noi abbiamo già, vale a dire standard europei per quanto riguarda la democrazia e lo Stato di diritto, fino a quando quel paese non sarà nuovamente parte della comunità dei popoli liberi dell’Europa. In tale contesto dobbiamo anche sostenere i difensori dei diritti civili, dobbiamo sostenere, come ha detto l’onorevole Belder, i media indipendenti; dobbiamo impedire che la tirannia soffochi lo spirito libertario e fare in modo che tale spirito si affermi anche in Bielorussia.
costep_2002-09-03_2_124	Signor Presidente, signor Presidente in carica del Consiglio, signor Commissario, onorevoli parlamentari, consentitemi di esprimere la mia gratitudine alla Commissione per l’iniziativa varata alla fine di agosto, inaugurata con una visita alle zone colpite e successivamente con la riunione straordinaria della Commissione la settimana scorsa per dare il via alla determinazione di una base giuridica per gli aiuti volti a fronteggiare questa grave calamità. A questo proposito desidero citare il Commissario Fischler, che non ha certo problemi con i bilanci. Non soltanto deve avanzare proposte ma può, nello stesso tempo, prendere decisioni tramite la Camera Alta austriaca. È stato molto utile per gli agricoltori colpiti che ciò sia stato fatto rapidamente subito dopo gli eventi. Sono tre le cose necessarie. In primo luogo, dobbiamo rendere disponibile gli aiuti d’emergenza e dobbiamo farlo rapidamente perché significa esprimere la solidarietà europea. Insisto per sottolineare che si deve procedere rapidamente e senza indugio. La gente delle zone colpite dall’alluvione non si può accontentare di starsene nelle case decorate con cura, dove preparerà senza troppe pretese un albero di Natale mentre noi in quest'Aula ancora discutiamo questioni come la base giuridica, la ridistribuzione dei fondi e tante altre solite cose. Aiuto di urgenza rapido significa che la procedura grazie alla quale agiamo deve essere la più rapida possibile - noi del PPE proponiamo che si ricorra alla procedura usata nel bilancio suppletivo del 2002 - affinché, al più tardi entro la fine di ottobre, si possa accedere al miliardo di euro. In secondo luogo, è necessario creare le circostanze giuridiche. Occorre tenere conto - Michel Barnier lo ha detto - del Fondo strutturale, della normativa sulle sovvenzioni e appalti pubblici. Dobbiamo applicare tutto il pacchetto legislativo affinché le normative europee non diventino un ostacolo alla ricostruzione. In terzo luogo, dobbiamo prepararci per affrontare il futuro. In che modo possiamo istituire un futuro Fondo per le catastrofi? Questo è il problema. Dobbiamo procedere con calma e senza fretta per poter definire tutto in modo corretto sia a livello di bilancio, sia dal punto di vista giuridico. Se faremo queste tre cose, gli aiuti giungeranno rapidamente alle popolazioni colpite e l’Europa avrà assolto le sue responsabilità a lungo termine verso i suoi cittadini.
costep_2002-09-24_2_252	Signor Presidente, in tutti i programmi d’azione sulle pari opportunità dell’UE, per esempio nel quinto programma d’azione per il periodo dal 2001 al 2005, si attribuisce una grande importanza alla rappresentanza equilibrata di uomini e donne in seno agli organi decisionali. Mentre per i parlamenti e le istituzioni nazionali le statistiche a nostra disposizione sono attendibili, per le parti sociali i dati non sono altrettanto soddisfacenti. Sia in seno ai sindacati che alle organizzazioni dei datori di lavoro le donne che detengono posti di comando sono una risicata minoranza. Che questa situazione debba essere cambiata è fuor di dubbio, ma per favore, non a passo di lumaca. La commissione per i diritti delle donne e le pari opportunità ha unanimemente esortato le parti sociali a fissare in tempi brevi target precisi, al fine di migliorare la rappresentanza qualitativa e quantitativa delle donne. In questo contesto è opportuno stabilire scadenze per la loro attuazione e creare banche dati onde produrre una sintesi precisa e definitiva della rappresentanza femminile in seno ai fori di esperti e agli organi decisionali. Un’ulteriore misura attesa da troppo tempo è la creazione di posti per funzionari delle pari opportunità in tutti gli Stati membri. Tuttavia, una volta avviato il cambiamento, è necessario svolgere un’intensa opera di sensibilizzazione. Nei corsi formativi e nelle conferenze sulla prospettiva di genere, le strutture delle donne in seno alle parti sociali dovrebbero essere visibili. È opportuno sviluppare misure positive sotto forma di programmi d’azione all’interno delle organizzazioni e creare reti di comunicazione tra le donne volte allo scambio di esperienze e informazioni relative ai progetti. Mentre questi progetti hanno dato buoni risultati, e pertanto meritano di essere riproposti, gli altri sono naufragati e spetta a noi capire la lezione che possiamo trarne. Una componente importante è la responsabilità a livello esecutivo fino ai massimi livelli. Esistono quindi valide ragioni per l’elaborazione di questa relazione d’iniziativa. Il voto unanime in seno alla Commissione per i diritti delle donne testimonia il lavoro esemplare della relatrice, onorevole Smet e anch'io, da parte mia, condivido pienamente questa valutazione.
costep_2002-12-05_4_40	Signor Presidente, accolgo con favore l’intenzione della Commissione di trasformare l’Unione europea nella prima democrazia sovrannazionale del mondo. È un progetto fantastico e i cittadini lo comprendono e lo appoggiano. In qualsiasi democrazia, il governo viene eletto dal parlamento e questo è il motivo per cui accolgo con favore anche la proposta che nell’Unione europea la Commissione e il suo Presidente vengano infine eletti dal Parlamento e non dal Consiglio europeo. Il metodo attuale è davvero sottosopra e ritengo si debbano riaffermare i principi di Montesquieu. Mi congratulo quindi con voi per essere giunti a questa conclusione. È una questione davvero importante, riguardo alla quale il Parlamento e la Commissione possono ora spingere nella stessa direzione. Vorrei anche congratularmi con la Commissione per aver chiaramente affermato che deve esistere un solo organo esecutivo e non due. Non può esistere un Presidente eletto del Consiglio europeo affiancato dal Presidente eletto della Commissione. Non vogliamo una rinazionalizzazione delle Istituzioni, è necessario applicare il metodo comunitario, e in questo documento la Commissione e il Parlamento procedono parallelamente. Dobbiamo far passare questo principio in sede di Convenzione!
costep_2002-12-05_4_59	Signor Presidente, desidero chiedere, a nome del mio gruppo, ai sensi dell’articolo 37, paragrafo 4 del Regolamento, che quest'Aula decida se la risoluzione comune presentata dai gruppi PPE-DE e PSE può essere posta in votazione per prima. La giustificazione alla mia richiesta è la seguente. Il 14 novembre abbiamo presentato all’amministrazione una proposta di risoluzione. Ho qui la conferma elettronica dell’avvenuta trasmissione. La nostra proposta iniziale ha pertanto la priorità. Ai sensi dell’articolo 37, paragrafo 4 del Regolamento, una proposta di risoluzione presentata successivamente sostituisce quella originale. Questo significa che la proposta comune successiva viene considerata come presentata per prima e deve essere posta in votazione secondo questo ordine. Nel caso in cui l’Aula non si attenga alla procedura, vorrei chiedere al Presidente di dichiarare che gli emendamenti presentati da liberali, Verdi e comunisti sono irricevibili ai sensi dell’articolo 140, paragrafo 4 del Regolamento che stabilisce che si possono presentare solo emendamenti che non siano già stati presentati una volta. Poiché il contenuto della proposta di risoluzione comune presentata da questi gruppi coincide esattamente con quello degli emendamenti in questione, solo uno dei due può essere ricevibile. Non ha alcun senso che ci basiamo sulla lista di voto perché significherebbe che dobbiamo esprimerci due volte sul medesimo contenuto. È una procedura in contrasto con lo spirito e il testo del Regolamento. Applausi
costep_2003-01-29_3_19	Signor Presidente, signor Solana, signor Vicepresidente della Commissione, voglio iniziare citando una dichiarazione che meglio di ogni altra fa il punto sulla nostra posizione rispetto alla guerra contro l’Iraq: 'Una guerra preventiva è un atto di aggressione, e non può quindi essere definita una legittima guerra di autodifesa. Il diritto all’autodifesa presuppone infatti un attacco in atto o imminente, in nessun caso però la sola possibilità di un attacco. Una guerra a scopi preventivi contravverrebbe al divieto dell’uso della forza sancito dal diritto internazionale e favorirebbe l’instabilità politica, scuotendo in ultimo l’intera comunità internazionale dalle fondamenta.? E in un altro punto: 'Una strategia di sicurezza che riconosca la guerra preventiva è in contraddizione con l’insegnamento cattolico e con il diritto internazionale.? Queste parole sono tratte dalla dichiarazione sul conflitto in Iraq della Conferenza episcopale tedesca tenutasi il 20 gennaio di quest'anno. Dato che il collega dei democratici cristiani non le ha citate, lo faccio io, e trovo che a una simile dichiarazione non vi sia nulla da aggiungere. Signor Solana, da quando la conosco, la reputo una persona molto ottimista. Se oggi dichiara che siamo in una brutta situazione politica, significa che ci troviamo in una situazione politica bruttissima. Il ministro della guerra americano Donald Rumsfeld ha parlato di 'vecchia Europa'. Tutti gli oratori intervenuti oggi hanno riconosciuto di appartenere a questa vecchia Europa, e non ci stupirebbe più di tanto, se egli non facesse una differenza con la 'nuova Europa?, formata da coloro che hanno le stesse opinioni del signor Rumsfeld, che la pensano come lui. La scorsa settimana, il Presidente polacco Kwasniewski ha dichiarato in un’intervista: If it is President Bush's vision, it is mine! Naturalmente il Presidente polacco ha tutto il diritto di limitare le sue visioni come più gli pare. Tuttavia il governo polacco e tutti i governi degli altri Stati candidati - hanno il dovere di essere solidali con l’Unione europea, della quale essi vogliono entrare a far parte. Gli Stati candidati hanno deciso liberamente di voler appartenere all’Unione, ed è nostra volontà accoglierli, ma quando si arriva a questioni come guerra e pace, guerra preventiva e abrogazione del diritto internazionale, ci aspettiamo da loro solidarietà con la nostra posizione.
costep_2003-02-13_4_119	Signor Presidente, nel caso del Venezuela la cosa peggiore è che le due parti hanno smesso di parlarsi. La loro incapacità di instaurare un dialogo sta causando la disgregazione della società e dello Stato stesso, lasciandosi dietro un vuoto di cui gruppi antidemocratici smaniano di impadronirsi. In questa fase vorrei dunque richiamare l’attenzione sul fatto che sta prendendo forma un’iniziativa del parlamento latinoamericano e del Parlamento europeo al fine di creare un gruppo congiunto volto a stabilire il dialogo con i parlamentari venezuelani di entrambi gli schieramenti, sostenendo in tal modo gli sforzi del 'Gruppo di amici del Venezuela? per riavvicinare le due fazioni. Spero che alla fin fine avremo la possibilità di costruire questo ponte. Ho peraltro il sospetto che, vista l’attuale crisi in Iraq, più durerà il conflitto e maggiori saranno le probabilità che il petrolio venezuelano induca gli Stati Uniti a intraprendere un’azione. Il fatto che più del 10 per cento del petrolio americano provenga dal Venezuela non è privo di conseguenze per gli Stati Uniti o per gli altri paesi latinoamericani, in quanto gli aumenti del prezzo del petrolio sono almeno in parte dovuti alla situazione venezuelana. Alla fine a rimetterci sarà la gente comune dei paesi latinoamericani. Oltre a far dialogare i due schieramenti, che altro si può fare? Penso che prima o poi non ci resterà che lasciar decidere alla gente. In proposito ritengo sia però importante mantenere la costituzione come base perché, malgrado le sue carenze, la validità della costituzione non è mai stata messa in discussione. L’America latina ha una certa reputazione di mancato rispetto della costituzione. Questa ragione ci spinge ancor di più a garantire che, ove esiste una costituzione effettivamente riconosciuta a livello internazionale, essa venga rispettata. Se si volesse emendare la costituzione, lo si dovrebbe fare con il consenso di entrambi gli schieramenti, al fine di indire le elezioni quanto prima. Tuttavia, a mio avviso, l’unica soluzione è lasciar decidere al popolo e a nessun altro!
costep_2003-02-13_4_130	Signor Presidente, posso informarla che, per una coincidenza del tutto casuale, anche il Bundestag tedesco sta discutendo dello Zimbabwe proprio in questo momento; dal punto di vista politico mi sembra importante che questo tema venga dibattuto non solo qui al Parlamento europeo (o magari a Londra, per ragioni storiche) ma anche nei parlamenti di altri paesi europei, per sensibilizzare a questo proposito l’opinione pubblica. Purtroppo è necessario prorogare le sanzioni vigenti nei confronti del regime di Mugabe. Sfortunatamente, la popolazione dello Zimbabwe non è riuscita a liberarsi con metodi democratici di un gruppo di potere che ha la pesantissima responsabilità di aver provocato il crollo del paese in campo economico, sociale, politico, nonché dal punto di vista dei diritti umani. Devo dissentire dal collega Sylla: abbiamo introdotto sanzioni che non colpiscono la popolazione; gli unici a subirne le conseguenze sono coloro che hanno comunque il denaro per viaggiare. Per esempio, quando a Natale il 'ministro della Propaganda? Moyo si è recato in Sudafrica a fare shopping, anche in quel paese un tale comportamento da parte di un fedele seguace del regime ha destato scandalo presso l’opinione pubblica democratica. Deploro vivamente che il dibattito sulla proroga delle sanzioni si sia trasformato in un mercato politico, dal momento che la Francia è disposta ad accettare la proroga soltanto se si consentirà al Presidente Mugabe di partecipare all’incontro al vertice franco-africano che si terrà a Parigi. Non critico volentieri un governo che politicamente mi è vicino, ma in questo caso prego caldamente il governo francese di riflettere se si possa condurre in questo modo una politica africana che vada anche nell’interesse degli africani. Nei decenni passati, purtroppo, molti paesi europei hanno costantemente adottato come criterio decisivo della politica africana unicamente il proprio tornaconto economico; dei risultati di un tale atteggiamento testimoniano oggi paesi come la Costa d’Avorio o il Congo. È invece importante che l’Europa si dimostri unita. Apprezzo quindi il fatto che il Portogallo preferisca rinviare il Vertice UE-Africa piuttosto che permettere l’accesso al Presidente Mugabe. Ma oltre a questo, in occasione della cinquantanovesima sessione della commissione delle Nazioni Unite per i diritti umani l’Europa deve intavolare tempestive consultazioni per scongiurare il ripetersi di quanto è avvenuto l’anno scorso, quando un progetto di risoluzione sullo Zimbabwe è stato respinto; esso dev'essere invece tolto in anticipo dall’ordine del giorno.
costep_2003-03-11_2_223	Signor Presidente, al vertice di primavera dell’UE è necessaria una guida proattiva e risoluta per la politica economica. Non possiamo continuare a tirare fuori le stesse formule trite e ritrite. Purtroppo tali formule sono di gran lunga insufficienti per le necessità di un tempo difficile, caratterizzato non solo da una depressione economica, ma anche, purtroppo, dalle ombre che una guerra imminente sta proiettando sulla politica economica e occupazionale. Ecco perché le relazioni del Parlamento - intendo tutte quelle in discussione questa sera - mostrano un barlume di speranza, ma nello stesso tempo avanzano richieste che rivelano in modo inesorabile le debolezze dell’economia europea. Vorrei sottolineare che è fuori discussione eliminare il Patto di stabilità e di crescita che è stato istituito per regolamentare l’economia. Abbiamo invece bisogno di rispettarlo tenendo conto degli obiettivi di Lisbona secondo tempi, circostanze e modalità ragionevoli, perché gli europei non meritano di meno. Penso che sia necessario compiere ogni sforzo per attutire la caduta dell’economia. Non possiamo inoltre negare che persino la Banca centrale europea sta parlando dei rischi di una tendenza al ribasso nell’Unione europea. Ciò significa che abbiamo bisogno di perseguire una politica proattiva e in tale ambito i reiterati riferimenti alle riforme strutturali non servono ad alcuno scopo. Inoltre non sappiamo ancora quali benefici economici queste riforme strutturali apporteranno all’Unione europea e non abbiamo idea di quale impatto avranno sulla politica dell’occupazione. Né le istituzioni economiche né i ministeri nazionali né la Commissione hanno risposto alla domanda. Abbiamo però bisogno di questa risposta per sapere qual è la direzione giusta da prendere. Credo che sia valida la regola che l’occupazione crea crescita, ma che anche la crescita crea occupazione. Dobbiamo lavorare sulla base della crescita reale e non solo sulla base del potenziale della crescita. Vorrei ribadire ancora una volta che è senz'altro giusto, come riportato anche nella relazione, fare ripetutamente riferimento alla carenza di investimenti nel settore pubblico e privato. Non stiamo rispettando l’accordo di Lisbona sul 3 per cento di crescita, né stiamo rispettando l’accordo di investire maggiormente nella ricerca e nello sviluppo, accordo che si applica anch'esso al settore privato e pubblico. Giappone e Usa sono di gran lunga superiori a noi per entrambi gli aspetti. Al momento forse non abbiamo davvero bisogno di un governo economico, quanto piuttosto di coordinamento verticale e orizzontale, e un coordinamento degno di questo nome è negli interessi della crescita e dell’occupazione.
costep_2003-04-09_3_157	Ho votato a favore dei trattati di adesione solo per protesta e per solidarietà con i miei futuri colleghi. Il Consiglio, nonostante gli avvertimenti e le rimostranze della Commissione nel corso di attuali negoziati, si ostina a violare apertamente la legge. Col controverso mantenimento dell’allegato XV nel trattato di adesione e la conseguente modifica, del tutto unilaterale, delle prospettive finanziarie per il periodo 2004-2006, il Consiglio ha violato l’accordo interistituzionale siglato col Parlamento europeo il 6 maggio 1999. Così facendo ha calpestato i diritti del Parlamento in materia di bilancio, ponendoci al contempo dinanzi all’alternativa di lottare per questi diritti o approvare i trattati sull’allargamento. Con un tale comportamento il Consiglio ha posto fine al clima di leale collaborazione instaurato col Parlamento.
costep_2003-05-12_1_9	Signor Presidente, lei ha già comunicato che la Conferenza dei presidenti non ha aderito alla proposta da noi avanzata in tale sede. Vorrei cogliere l’occasione per esporre brevemente, nel corso della seduta plenaria, le ragioni per cui siamo convinti che non sia opportuno tenere un dibattito senza giungere ad una presa di posizione del Parlamento. La situazione in Iraq è chiara: le operazioni militari si sono concluse e si è determinata una situazione che consente al Parlamento non solo di discutere, ma anche di elaborare una risoluzione sulla posizione da assumere alla luce degli sviluppi concreti registrati in Iraq. Durante la Conferenza dei presidenti ho avuto l’impressione che si temesse - soprattutto da parte dei colleghi del PPE - l’insorgere di una situazione analoga a quella in cui il Parlamento si è trovato l’ultima volta, ossia l’impossibilità di approvare una risoluzione. Non intendo ora dilungarmi sulle cause di questo stato di cose, poiché dovrei polemizzare con uno dei colleghi che siedono alla mia destra; forse, però, questa volta abbiamo l’occasione, con un minimo di buona volontà da parte di tutti i gruppi, di approvare una risoluzione che non solo dia voce alle opinioni condivise da tutti in questo Parlamento, ma che possa altresì definire la posizione dell’Unione europea o le richieste del Parlamento europeo per una presa di posizione dell’Unione nel quadro di quella PESC, che è sempre possibile e necessaria. Il nostro gruppo chiede quindi che sia presentata una risoluzione a seguito del dibattito.
costep_2003-05-13_2_55	Signor Presidente, onorevoli colleghi, oggi presento, a nome della commissione per i problemi economici e monetari, il mio parere sul tema della comitatologia. In particolare, - vi si è fatto riferimento alla fine dell’intervento precedente - intervengo sul processo Lamfalussy e sulle procedure Lamfalussy in materia di legislazione intesa a realizzare il mercato interno dei servizi finanziari. Al pari del gruppo Lamfalussy, ci siamo posti come obiettivo quello di emanare in questo settore una legislazione vicina al mercato e praticabile, che è poi la finalità che noi tutti auspichiamo e perseguiamo. Tuttavia, dobbiamo evidentemente considerare con attenzione quali saranno le future procedure. Proprio in quanto Parlamento dobbiamo chiederci se le future procedure avranno anche una legittimazione democratica sufficiente, tanto più a fronte del crescente fenomeno delle soft law, dunque della legislazione a livello internazionale. Cito soltanto Basilea II, gli International Accounting Standard, che diventeranno presto norma di legge in Europa, non appena la Commissione europea adotterà un’iniziativa in tal senso e in seguito all’adozione da parte di Consiglio e Parlamento. Se tutto ciò, in futuro, dovesse avvenire in base alla procedura di comitatologia, nel senso di una direttiva quadro che contenga solo le indicazioni generali, avremmo un problema fondamentale di legittimazione, e il Parlamento si riserva, per il futuro, il diritto di esercitare la sua influenza in queste materie di grande rilievo. Pertanto non posso che appoggiare il relatore, onorevole Corbett. A livello europeo, per il Parlamento, è di cruciale importanza conservare tale influenza, il che non significa che in plenaria o in commissione si voglia discutere anche dei dettagli tecnici. Non è questo il punto, per quanto ci riguarda. Per noi, invece, è determinante poter far sentire la nostra voce, se riteniamo che le disposizioni vadano in una direzione errata, e a tale scopo è essenziale che la Costituzione in fase di stesura in sede di Convenzione conferisca al Parlamento un diritto di 'call back? e cioè la facoltà di avocare una proposta laddove questa indichi un percorso sbagliato, per poterla riorientare e correggere. È dunque di primaria importanza che la Commissione e la Convenzione ci sostengano in tal senso e che sia possibile integrare le norme del caso.
costep_2003-06-05_4_41	Signor Presidente, vorrei tornare sulla richiesta dell’onorevole Malliori. Sono già intervenuto su questo tema circa una settimana fa, e precisamente nell’ultimo giorno della tornata. Il problema è che l’ordine dei lavori viene adottato il lunedì, ma al giovedì non viene più rispettato. L’affermazione dell’onorevole Malliori, per cui la sua relazione verrebbe rimandata al pomeriggio di oggi, è a mio parere inesatta. L’ordine dei lavori odierno stabilisce che il tempo assegnato a tutte le relazioni - da quella dell’onorevole Jöns sino a quella dell’onorevole Fourtou - va dalle 10 del mattino alle 16.30: in altre parole abbiamo tempo fino alle 16.30 per discutere questa relazione. Se la richiesta di votare le relazioni senza discussione, per poter concludere i lavori a mezzogiorno di giovedì, dovesse divenire prassi accettata, allora già al lunedì, quando l’ordine dei lavori viene adottato, si potrebbe dire che un dibattito non è necessario. L’ultima volta ho detto che si trattava di un pericoloso precedente, ed è effettivamente così. Due ore della discussione su problemi di attualità, urgenti e di notevole rilevanza, concernente la riforma del Regolamento, ci sono state tolte senza scopo, col pretesto che quel tempo serviva per altri lavori, e ci è stata lasciata un’ora soltanto. Questo tempo si deve quindi usare veramente, oppure dev'essere riassegnato alla discussione su problemi di attualità, urgenti e di notevole rilevanza.
costep_2003-09-22_1_57	Signor Presidente, onorevoli colleghi, signora Commissario, desidero anzitutto porgere le mie più vive congratulazioni al relatore, onorevole Sterckx. La relazione è veramente ottima e sono dispostissimo a considerarla una Bibbia per le future disposizioni di sicurezza nel campo navale e del traffico marittimo, a patto, naturalmente, che vi siano integrate le misure che sollecitiamo, in quanto essa è molto vasta. Ricordiamolo: si è detto che la Prestige era partita dal Mar Baltico e quindi - a parte l’Austria e il Lussemburgo - è transitata davanti alle coste di quasi tutti gli Stati membri dell’Unione. Il disastro sarebbe quindi potuto avvenire ovunque! Non basta perciò introdurre migliorie tecniche, dobbiamo anche rendere più sicure le rotte. Come più volte è stato segnalato, alcuni tratti del Mar Baltico sono particolarmente pericolosi; penso per esempio al Kadetrinne, una zona dove in sostanza si naviga contromano ed ogni giorno si sfiora l’incidente. Quindi dobbiamo rendere obbligatorio il pilotaggio in quell'area e il Parlamento intende prendere esplicitamente posizione in questo senso. C'è però il problema dei russi, che sono contrari; vorrei quindi che il Parlamento europeo menzionasse espressamente questi punti in sede di votazione; vorrei anche che in merito a tale questione insistessimo in maniera ancor più pressante con la Russia, poiché l’obbligo di pilotaggio è un punto di eccezionale importanza. Il secondo punto, naturalmente, è la nozione di emergenza, assieme ad una chiara attribuzione delle responsabilità e ad un’adeguata disponibilità di rimorchiatori. Forse il Commissario de Palacio vorrà riflettere ancora una volta sulle osservazioni che avevamo espresso nel corso della prima riunione in merito al legame con la questione dei risarcimenti; in tal modo, probabilmente, l’aspetto pratico della nozione di emergenza diventa più semplice. Non dobbiamo dimenticare che, oltre alle catastrofi, nelle acque territoriali europee si commettono quotidianamente imbrogli di tutti i tipi. Nel 2001 si sono contate 390 chiazze di petrolio nel Baltico e 596 nel Mare del Nord a seguito di scarichi abusivi. Ritengo che lei abbia fatto benissimo, signora Commissario, ad avanzare alcune proposte per qualificare finalmente questa pratica come reato penale e perseguirla quindi ai sensi del codice penale. Per queste vicende non è sufficiente infliggere una multa, che magari si può pagare coi soldi della piccola cassa; questa forma di inquinamento marino è invece un vero e proprio crimine e va perseguito come tale. La tecnologia, però, non è l’unico fattore decisivo. Ho molto apprezzato il fatto che lei, nel luglio scorso, abbia avviato procedure di infrazione contro 10 Stati membri che non hanno ancora recepito il pacchetto Erika. Si tratta tuttavia di una triste constatazione; questi 10 Stati membri dovrebbero vergognarsi, ed è ancor più scoraggiante che tra essi figuri anche il paese che detiene la Presidenza. Occorre applicare il controllo dello Stato del porto e istituire società di classificazione; gli Stati membri non avrebbero dovuto aspettare il naufragio della Prestige per accorgersene. Abbiamo deciso in questo senso dopo il naufragio dell’Erika con il consenso di voi tutti. Su questi problemi, signora Commissario, sui cui Parlamento e Consiglio hanno già deliberato, lei gode del pieno appoggio del Parlamento, affinché gli sforzi profusi per far recepire tutte queste misure nelle legislazioni nazionali vadano a buon fine. Se questo obiettivo non verrà raggiunto, il Consiglio continuerà ad essere costituito da una manica di ipocriti e noi non potremo garantire alcuna sicurezza all’opinione pubblica.
costep_2003-09-23_2_160	Signor Presidente, signora Commissario, signor Presidente in carica del Consiglio, onorevoli colleghi, vorrei esprimere qualche osservazione su alcuni aspetti di questo bilancio relativi alla politica estera. Comincerò rispondendo all’onorevole Poos, il quale ha detto che l’emendamento presentato dal gruppo del Partito popolare europeo (democratico-cristiano) e dei Democratici europei è inaccettabile in relazione all’importo proposto per l’Iraq, poiché è necessario un mandato delle Nazioni Unite. Evidentemente l’onorevole Poos non ha letto questo emendamento, che prende come riferimento la risoluzione che il Parlamento adotterà domani, nella quale sono specificate le condizioni minime per l’impegno dell’Unione europea in Iraq, vale a dire che vi sia una risoluzione dell’ONU, che le risorse finanziarie siano collocate in un fondo fiduciario controllato dalla Banca mondiale e dalle Nazioni Unite, che il popolo iracheno sia coinvolto nei processi di democratizzazione, nell’adozione di una costituzione e nella creazione di istituzioni, che costituiscono azioni ormai necessarie, e, soprattutto, che l’industria petrolifera sia messa nelle mani delle Nazioni Unite, in modo che possa essere una fonte di finanziamento per la ricostruzione del paese. Lo stanziamento di bilancio da noi proposto è subordinato a tali condizioni e, anche se si trattasse di un solo euro piuttosto che di 500 milioni, l’importante è la realizzazione di questo concetto generale e di queste condizioni. Da tale punto di vista, il bilancio di cui discutiamo oggi e la risoluzione del Parlamento di domani vanno considerati in modo strettamente collegato. In secondo luogo, se affermiamo che vogliamo coinvolgere maggiormente le Nazioni Unite, allora dobbiamo prestare più attenzione a questo organismo e alle nostre relazioni con esso - e su questo stanno lavorando il Parlamento e la Commissione. Mi sembra sia prevista per domani a New York la firma da parte della Presidenza italiana del Consiglio di un accordo sulla gestione e la prevenzione delle crisi, ma è necessario introdurre questa voce nel bilancio. Attualmente, tutti i nostri programmi per le Nazioni Unite sono ripartiti tra numerosi capitoli del bilancio, senza che si sia svolto un dibattito sulla politica, per stabilire le priorità. Al Parlamento europeo l’argomento delle Nazioni Unite è stato trascurato in questi ultimi anni e il nuovo documento della Commissione fa sperare che ora definiremo la nostra relazione con l’ONU in termini più politici, anche se la Commissione ha realizzato la magistrale impresa di produrre un documento di quasi 50 pagine che non contiene nemmeno un riferimento al Parlamento e all’autorità di bilancio. A mio parere, qualsiasi ridefinizione richiederà inoltre un dialogo tra la Commissione e il Parlamento. La mia terza osservazione è rivolta al Consiglio. Come facciamo in ogni procedura di bilancio, abbiamo messo un certo numero di linee di bilancio in riserva, poiché il Consiglio rifiuta ancora di fornire le informazioni concordate nell’accordo del novembre 2002 tra il Parlamento, il Consiglio e la Commissione. A volte sembra che stiamo sbattendo la testa contro il muro del Cremino, come accadeva un tempo. Siamo certi che supereremo questo ostacolo e giungeremo ad un accordo con il Consiglio che garantisca in futuro al pubblico e al Parlamento una maggiore trasparenza riguardo a cosa sta accadendo sul versante della politica estera e di sicurezza comune.
costep_2004-01-15_1_27	Signor Presidente, onorevoli colleghi, scopo iniziale della direttiva era semplificare, ovvero far sì che, nel quadro del programma SLIM, che si riducesse il più possibile il numero di testi giuridici europei, facilitandone la comprensione per i cittadini. Nutro enormi dubbi sul fatto che questa proposta di direttiva sia, in questo senso, davvero efficace. Come tutti sappiamo, da decenni l’Unione europea dispone di efficaci direttive settoriali concernenti tutta una serie di professioni qualificate, che sono state specificamente elaborate al fine di creare, per ciascuna professione, determinate condizioni per il riconoscimento delle qualifiche. Se affrontiamo ora la questione in base al principio di accorpare tutte le professioni in un’unica direttiva che includa tanto i maestri carpentieri quanto i consulenti sanitari e i chirurghi, sono convinto che non possa venirne nulla di buono. È questa la ragione per cui la maggioranza dei membri del mio gruppo riteneva più opportuno conservare le direttive settoriali, anche in considerazione del fatto che gran parte delle denunce ricevute non riguardavano le aree professionali regolamentate, ma quelle non regolamentate, ovvero quelle aree non incluse nelle direttive settoriali. Non siamo stati in grado di convincere la commissione competente ad accogliere questa impostazione. Il risultato è che, com’è ovvio, vi sarà un gran numero di emendamenti volti a includere nella nuova direttiva sempre più elementi delle direttive settoriali. L’esito finale certamente non condurrà, come si pretende, a una semplificazione normativa a livello europeo, bensì all’esatto contrario, ovvero maggiore burocrazia, maggiori difficoltà di comprensione e maggiore inefficienza. Dunque, l’opposto di quanto previsto dal programma SLIM. Direi, anzi, che questa direttiva avrà un effetto di appesantimento. Per non parlare, poi, del fatto che, secondo me, non è certo un buon modo di legiferare quello di adottare una direttiva sui consulenti sanitari che non trova alcuna attuazione negli Stati membri per poi cancellarla e infine incorporarla nella presente normativa. In breve, le consultazioni si sono poste, alla fine, l’obiettivo di non peggiorare la situazione senza fare alcun tentativo di migliorarla. La commissione giuridica e per il mercato interno ha evitato tale peggioramento, ma non ha prodotto alcuna novità positiva. Voteremo a favore del testo, in considerazione che null’altro si poteva ottenere in queste condizioni.
costep_2004-03-11_1_25	Signor Presidente, anch’io come i precedenti oratori desidero comunicare al popolo spagnolo il mio cordoglio e la mia solidarietà alle vittime e ai loro famigliari. In questa situazione diventa davvero difficile occuparsi dell’ordine del giorno. Tuttavia l’argomento odierno è molto importante perché concerne l’assistenza sanitaria e l’assistenza agli anziani. È probabile che la relazione riscuota oggi un vastissimo consenso presso questo Emiciclo; essa è frutto di una collaborazione eccellente tra membri di tutti gli schieramenti politici. Per questo desidero esprimere gratitudine a tutti i colleghi e in primo luogo all’onorevole Mantovani. La mia relazione si riallaccia infatti a quella che egli aveva presentato l’anno scorso. Le istanze che avevamo presentato allora non hanno perso nulla della loro attualità . Anzi, il problema è diventato ancora più pressante: mi riferisco, ad esempio, ai lunghi tempi d’attesa per ottenere le cure, alla carenza sempre più grave di personale e alle denunce allarmanti sulle condizioni talvolta inaccettabili delle case di cura. Nel frattempo i governi si sono resi conto dell’effettiva necessità di strutturare uno scambio europeo di informazioni in materia di sanità e assistenza agli anziani. I risultati del processo di riflessione ad alto livello parlano da sé; non possiamo perdere altro tempo e invitiamo caldamente anche il Consiglio europeo a decidere finalmente nel mese di giugno l’applicazione del metodo di coordinamento aperto e un calendario concreto. Gli obiettivi comuni e i relativi indicatori devono essere definiti entro i primi mesi del 2006. Dopotutto il metodo del coordinamento aperto per la politica sanitaria è previsto anche dal progetto di trattato della Convenzione e contempla ovviamente anche un’adeguata partecipazione da parte di quest’Aula. Per garantire anche in futuro l’accessibilità, la qualità e la sostenibilità finanziaria dei sistemi sanitari e dell’assistenza agli anziani, agli Stati membri occorreranno soprattutto più prevenzione e trasparenza. La prevenzione e la promozione della salute devono assumere la medesima importanza della medicina curativa a livello europeo e nazionale. Altrimenti entro breve non saremo più in grado di far fronte all’incremento del carico di pazienti. La trasparenza è una condizione imprescindibile per il mantenimento della qualità e un utilizzo ottimale delle risorse a disposizione dei sistemi sanitari. La qualità della prestazione medica deve essere meglio verificabile di quanto non sia avvenuto in passato. È finito il tempo degli sperperi in cambio di una qualità mediocre. In questo ambito le organizzazioni dei malati devono svolgere un ruolo cruciale; in futuro esse dovranno essere coinvolte maggiormente in tutte le decisioni attinenti alla politica in materia sanità . Tutti gli Stati membri dovrebbero adottare una legge sui pazienti o una Carta dei diritti del paziente. Volendo dare maggiore certezza giuridica ai malati curati all’estero, dobbiamo definire europei comuni per i diritti del paziente. L’adozione di una Carta europea dei diritti del paziente rappresenterebbe una svolta significativa. Invitiamo la Commissione e gli Stati membri a concordare criteri comuni per tale Carta. Le sentenze della Corte di giustizia in merito al rimborso delle spese sanitarie sostenute presso un altro paese europeo lasciano ancora aperte numerose questioni. Attendiamo pertanto dalla Commissione proposte volte a garantire una maggiore certezza giuridica dei pazienti e a proteggere i sistemi sanitari nazionali da eventuali effetti negativi delle norme del mercato unico. Una commissione permanente di esperti dovrebbe monitorare le incidenze della normativa europea e presentare relazioni periodiche in merito. La salute non è una merce di scambio; dobbiamo difendere il presupposto di solidarietà che sottende ai nostri sistemi sanitari. Gli Stati membri sono confrontati con importanti sfide anche nel settore dell’assistenza agli anziani e nell’assistenza a lungo termine. Occorre cercare strategie comuni volte a una migliore integrazione tra sanità e assistenza, rafforzando l’assistenza domiciliare e potenziando in maniera adeguata la capacità ricettiva degli istituti di cura. Necessitiamo inoltre di precisi per l’assistenza, sia domiciliare che presso istituti, nonché di controlli di qualità periodici e indipendenti. Rimane ancora molto da fare per garantire il nostro modello europeo di politica sanitaria solidale nel lungo periodo.
costep_2004-10-27_1_154	Signor Presidente in carica del Consiglio, la ringrazio per la risposta particolareggiata. Ho solo uno domanda complementare; lei ha fatto riferimento al controllo, che, se ho capito correttamente, sarà svolto primariamente dal consiglio di associazione. La mia domanda, originata da richieste specifiche espresse dalle persone che vivono nella mia circoscrizione elettorale a Monaco di Baviera, è la seguente: il pubblico può presentare denunce specifiche in relazione a lentezze o a casi di corruzione direttamente al Consiglio o al consiglio di associazione? In caso contrario, quale organismo è responsabile di accogliere tali denunce, che potrebbero essere affrontate in seguito nel quadro del processo di monitoraggio?
costep_2005-01-13_1_96	Signor Presidente, il 26 gennaio cade il secondo anniversario dell’esecuzione del monaco Lobsang Dhondup. Il governo di Pechino ignorò allora le proteste di tutto il mondo e anche la nostra risoluzione. Già nel gennaio 2003 ci siamo mobilitati una prima volta a favore della guida spirituale di Lobsang Dhondup, il lama Tenzing Delek Rinpoche, per scongiurarne la condanna a morte; abbiamo reiterato il nostro impegno nel novembre 2004, allo scadere dei due anni di sospensione della sentenza. Ieri, nel corso di un colloquio qui a Strasburgo, rappresentanti dell’ambasciata cinese mi hanno assicurato che con ogni probabilità la pena di morte sarà commutata nell’ergastolo; a giudizio del gruppo PPE-DE questa dichiarazione costituisce un successo per le innumerevoli iniziative che si sono registrate, tra cui anche quelle della nostra Assemblea. Noi non ci siamo mai stancati di levare la nostra voce e di guadagnare alleati a questa causa, qui in Parlamento e presso le organizzazioni di tutela dei diritti umani; abbiamo costantemente esortato Consiglio e Commissione a spingere su posizioni più concilianti le autorità cinesi. La nostra richiesta rimane ancora all’ordine del giorno: in un nuovo processo si dovranno provare le accuse di sabotaggio e partecipazione ad attentati terroristici. Questo processo dovrà rispettare le regole dello Stato di diritto e svolgersi alla presenza di osservatori internazionali. Purtroppo, per quanto riguarda la situazione dei diritti umani in Cina ben poco è cambiato: poco tempo fa è stato arrestato il vescovo Julius Jia Zhiguo, rappresentante della chiesa clandestina. L’ sul commercio di armi con la Cina dev’essere quindi mantenuto, e spero che si possa proseguire sulla via che si è ora aperta con la possibilità di una grazia. Il nostro obiettivo è e resta il riconoscimento dei diritti delle minoranze e dei diritti religiosi; in tale contesto l’intensificazione del dialogo coi rappresentanti del costituisce un essenziale passo avanti.
costep_2005-02-22_1_177	Signora Presidente, signor Vicepresidente della Commissione, onorevoli colleghi, il gruppo del Partito popolare europeo (Democratici cristiani) e dei Democratici europei desidera congratularsi con il relatore, onorevole Grosch, per la sua eccellente relazione sulla proposta della Commissione relativa alla terza direttiva in materia di patenti di guida. Il relatore ha presentato delle proposte di miglioramento dettagliate sulla futura introduzione di una patente di guida uniforme a livello europeo e - cosa ancora più importante - ha formulato dei suggerimenti che vanno incontro alle esigenze dei cittadini, come quelle relative alle e ai . Ha inoltre presentato chiare proposte migliorative nel contesto della questione del cosiddetto turismo delle patenti di guida. Non si contribuisce alla sicurezza stradale se si consente a un conducente la cui patente è stata ritirata per fondati motivi di ottenerne immediatamente un’altra in un paese vicino. In questo ambito, l’onorevole Grosch ha svolto un ottimo lavoro elaborando il principio dell’eliminazione del turismo delle patenti di guida. La relazione contiene tuttavia due punti che il mio gruppo non può accettare. Al pari della Commissione, signor Vicepresidente, anche noi ci opponiamo all’obbligo di sostituzione delle attuali patenti di guida. Non si contribuisce affatto alla sicurezza stradale costringendo i cittadini a recarsi presso le autorità pubbliche, farsi fare una nuova fotografia e richiedere una nuova patente. Nella migliore delle ipotesi, questa misura faciliterebbe i controlli di polizia, me non migliorerebbe in alcun modo la sicurezza stradale. Se raffrontiamo il vantaggio rappresentato da controlli di polizia più agevoli e lo svantaggio e il disagio cui sarebbero sottoposti i conducenti, vediamo che gli inconvenienti superano i benefici, anche in considerazione del fatto che migliaia di cittadini, se non di più, non guideranno mai in un altro Stato dell’Unione, ma dovranno in ogni caso rinnovare la patente. Come la Commissione, anche il mio gruppo si oppone a questa disposizione. Il secondo punto della relazione che respingiamo riguarda l’obbligo di limite di validità della patente. Neanche questa misura incrementa la sicurezza stradale, ma costringe i cittadini a recarsi presso le autorità pubbliche, farsi fare una nuova fotografia e richiedere una nuova patente, anche se, come riconosce giustamente il relatore, resta valida l’autorizzazione rilasciata in seguito all’esame di guida iniziale. Onorevoli colleghi, vi invitiamo a sostenere la nostra posizione per il bene dei cittadini europei. Non siamo a favore né della sostituzione obbligatoria della patente di guida né della validità limitata.
costep_2005-04-28_1_116	Il quadro della protezione dei diritti umani nel mondo delineato nella relazione dell’onorevole Coveney è purtroppo preciso. Esaminando la relazione dalla posizione privilegiata di chi, come noi, vive in questa parte del mondo, è inevitabile sentire il dovere di intervenire con un’azione concertata ed efficace per tutelare i diritti umani, e con essi la democrazia, in quanto, non dimentichiamolo, si tratta di due concetti intrinsecamente legati: senza democrazia non esiste alcuna protezione dei diritti umani. È impossibile trattare tutti gli aspetti di una materia di questa portata, ma vorrei richiamare l’attenzione su uno in particolare. Mi preoccupa il fatto che a molti politici europei - ma non solo a loro - non sia chiaro che il terrorismo è la più grave minaccia per la nostra società e che è una minaccia per i cittadini (non intendo sottolineare che si tratta di cittadini innocenti, perché se ne potrebbe dedurre che esisterebbe una sorta di giustificazione nel caso in cui non fossero innocenti) e per la nostra società, per il modello che tale società rappresenta e per la stessa democrazia. Infine, facciamo in modo che la relazione invii il chiaro messaggio che l’Europa sarà determinata nella promozione dei diritti umani e della democrazia.
costep_2005-10-13_1_39	Signora Presidente, approviamo l’obiettivo fondamentale della relazione e accogliamo con favore l’intenzione di introdurre modifiche delle definizioni e di varie disposizioni tecniche. Le discussioni sulle proposte della Commissione che possono portare, nel lungo o breve periodo, all’introduzione di restrizioni dell’attività di pesca sono sempre accese e quella sulla proposta in esame non fa eccezione. Può non essere ovvio dal risultato del voto in commissione, ma su diversi aspetti è stato possibile raggiungere un compromesso solo dopo lunghe e approfondite discussioni. Alla luce di queste considerazioni, vorrei richiamare l’attenzione, in particolare, sull’articolo 12 della proposta della Commissione, relativo alle restrizioni e al divieto applicabili alle reti da posta derivanti. Il nostro gruppo in passato ha sostenuto tutte le iniziative volte a limitare o vietare l’uso di tali reti. Ne consegue quindi, inevitabilmente, che nel Baltico si debbano applicare le stesse rigorose norme in vigore nelle altre zone di pesca dell’Unione europea, in cui le reti da posta derivanti sono vietate da anni, al fine di offrire ai piccoli cetacei maggiori possibilità di sopravvivenza. Sono in atto tentativi di mettere in discussione il divieto delle reti da posta derivanti, cui il nostro gruppo si oppone. La pratica quotidiana dimostra tuttavia che un quadro giuridico valido è utile soltanto nella misura in cui se ne può verificare, in modo semplice ed efficace, l’applicazione sul campo o, in altre parole, nella pratica. A mio parere, la maggiore difficoltà sta proprio in questo e io mi auguro che tale quadro giuridico permetta di effettuare controlli più rigorosi in futuro.
costep_2005-10-24_1_46	Signor Presidente, signor Commissario, onorevoli colleghi, sono lieta che il programma abbia assunto la sua forma attuale; vi confluiscono in effetti tutte le esperienze che abbiamo realizzato negli ultimi dieci anni con il programma SOCRATES. Si è cercato di evitare i vecchi errori e di imboccare nuove strade. Il Parlamento ha però voluto inserire un numero ancora maggiore di nuovi approcci, poiché molte sono le strade che portano a Roma, come dice il proverbio, e si dovrebbe cercare di prenderle in considerazione tutte quante almeno una volta. Per ragioni di completezza, vorrei indicare le parti del programma che sono in questione. Il programma si occupa, in generale, di istruzione di base e professionale, ed è certamente un fatto positivo che sia stata inserita l’istruzione professionale. Il programma consente a tutti - quasi dalla culla alla tomba - di partecipare a programmi d’apprendimento. Il primo programma aperto a tutti è il programma COMENIUS. Esso è diretto a coloro che devono in ogni caso frequentare la scuola e offre, appunto, a chi è sottoposto all’obbligo scolastico l’occasione di sperimentare, già negli anni giovanili, il significato delle differenze culturali oppure di un approccio comune di diversi paesi ad un determinato tema. Viene poi il programma ERASMUS, che offre a questi scolari - divenuti studenti - la possibilità di svolgere una parte dei propri studi in un altro paese europeo, riportando poi in patria ciò che hanno acquisito all’estero. Vi è un altro programma parallelo a ERASMUS, denominato LEONARDO, che permette ad apprendisti e tirocinanti di svolgere all’estero una parte della propria formazione, sotto forma di tirocinio. Il quarto programma - GRUNDTVIG - riguarda l’istruzione degli adulti; il quinto, che porta il nome di Jean Monnet, prevede misure di sostegno. Entrano qui in gioco le famose istituzioni da voi menzionate, alle quali noi desideriamo aggiungerne altre due; ci auguriamo che il Parlamento aderisca alla nostra proposta. Vorremmo però continuare a sostenere le cattedre Jean Monnet e tutte le altre che avete già previsto nel vostro programma. Vi sono poi i programmi trasversali, a sostegno di quelle attività che si sovrappongono ai cosiddetti programmi settoriali, già menzionati, specialmente per quanto riguarda lo sviluppo del materiale per l’apprendimento delle lingue, l’ e la diffusione a livello nazionale, regionale e locale delle migliori prassi in materia di istruzione generale e professionale. Abbiamo migliorato ancora le vostre proposte e abbiamo tenuto particolarmente a far sì che i partenariati COMENIUS diano la possibilità di trascorrere un anno scolastico all’estero a uno studente su quindici, anziché a uno su venti. In tutto sarebbero così circa sei milioni gli studenti della scuola secondaria che avrebbero la possibilità di trascorrere un anno scolastico in un altro paese dell’Unione europea in qualità di ospiti. Insieme ai colleghi della commissione per la cultura e l’istruzione, mi sono inoltre adoperata per rendere possibile il rafforzamento della coscienza europea degli insegnanti nell’ambito del nuovo programma Comenius Regio. Abbiamo inoltre proposto di elevare la sovvenzione alla mobilità del programma ERASMUS, che è invariata dal 1993: con 150 euro non si può andare a vivere e studiare in un altro paese. Lo studente ha bisogno, in aggiunta, dell’aiuto dei genitori, dei nonni e dei parenti. Dovremmo però rendere possibile a tutti gli studenti la partecipazione a tali scambi. Per la borsa mensile proponiamo quindi un incremento un po’ più sostanzioso di quello suggerito dalla Commissione. Al pari della Commissione, anch’io giudico naturalmente importante riportare entro limiti ragionevoli l’apparato burocratico. Gli oneri amministrativi e finanziari connessi alla concessione e al pagamento delle sovvenzioni devono ovviamente essere proporzionati all’entità delle sovvenzioni stesse. Mi soffermo brevemente sull’aspetto finanziario. Per tutti gli strumenti finanziari oggi in esame, abbiamo solo importi indicativi; nessuno sa quanto denaro avremo a disposizione dopo il 2007. Sia la cifra proposta dalla Commissione europea, sia quella della commissione Böge e quella della nostra commissione sono puramente indicative; dobbiamo attendere il regalo che vorrà farci la prossima Presidenza del Consiglio. Come commissione per la cultura ci siamo quindi permessi di superare gli importi proposti dalla Commissione europea e anche - sia pure di poco - quelli che ci ha messo a disposizione la commissione Böge. Dovevamo inviare un segnale! Istruzione e formazione rappresentano un importantissimo elemento del processo di Lisbona; esse costituiscono per noi una necessità, e quindi abbiamo bisogno di somme maggiori di quelle che i governi nazionali dell’Unione europea sono disposti a dare. La ringrazio molto, signor Commissario, per l’opera dei suoi collaboratori.
costep_2005-10-27_1_113	Signor Presidente, le risoluzioni da noi approvate il 18 novembre 2004 e il 13 gennaio 2005, unitamente alle massicce proteste diplomatiche e alle azioni inscenate dalle organizzazioni per i diritti umani, alla fine hanno dato i loro frutti, in quanto, se non altro, la pena di morte inflitta al venerabile lama Tenzin Delek Rinpoche è stata commutata in ergastolo. Le autorità cinesi lo considerano un criminale, lo accusano di minare la sicurezza dello Stato e - senza prova alcuna - di essere implicato in attentati dinamitardi. Continuano a negargli un processo equo alla presenza di osservatori internazionali. Concordo pienamente con quanto affermato dai due oratori che mi hanno preceduto, in quanto la vera ragione della sua detenzione è da ricondurre al grande ascendente di cui gode presso il popolo tibetano e al suo sostegno per il Dalai Lama. La pena capitale sarà anche stata annullata, ma in realtà sappiamo che la condanna a morte è in atto mediante altri mezzi; dopo aver subito torture e l’isolamento, infatti, ora non è più nemmeno in grado di parlare né di muoversi e la sua vita è a rischio. Tutti gli schieramenti dell’Assemblea esortano le autorità cinesi a migliorare senza altri indugi le condizioni in cui questo monaco sta scontando la sua condanna e a ottemperare rigorosamente alle norme della Convenzione delle Nazioni Unite sul trattamento dei prigionieri. Insistiamo affinché Manfred Nowak, Relatore speciale delle Nazioni Unite sulla tortura, possa incontrare Tenzin Delek Rinpoche, quando si recherà in Cina per la missione ispettiva prevista fra tre settimane. La Commissione europea, il Consiglio e gli Stati membri devono stabilire un collegamento stretto tra la sorte dei prigionieri politici in Cina e il mantenimento dell’ sulle armi in atto contro tale paese. L’ deve continuare, senza alcun allentamento, finché continueranno le violazioni dei diritti umani. L’ambasciata cinese a Bruxelles ha cercato di intervenire, affermando che si tratta di affari interni e che nessuna organizzazione esterna o singoli individui hanno il diritto di interferire. Queste dichiarazioni di stampo oppressivo confermano ulteriormente che il Vertice UE-Cina del 5 settembre non è approdato a un esito soddisfacente e che il dialogo sui diritti umani sinora non ha recato risultati tangibili. Il gruppo PPE-DE tiene inoltre a sottolineare quanto sia necessario difendere le norme e i valori internazionali. Se veramente vogliamo inviare un segnale forte a tutti coloro che vengono perseguitati per motivi politici, religiosi e culturali, l’Unione europea deve insistere affinché la cooperazione con tutti i paesi terzi dipenda - senza eccezione alcuna - dal rispetto dei diritti umani. Quanti vogliono che il confronto sia soppiantato dalla collaborazione devono sostenere i diritti umani e astenersi dal violarli all’insegna della valenza universale che essi rivestono.
costep_2005-12-12_1_126	Signor Presidente, onorevoli colleghi, constato che all’ordine del giorno figura la questione dell’armonizzazione dell’imposizione fiscale delle società a livello europeo. Nel corso degli ultimi dieci anni la coesistenza, fianco a fianco nell’Unione europea, di 25 sistemi fiscali diversi, con marcate differenze non solo in termini di pressione fiscale, ma anche nel metodo di calcolo delle imposte sui profitti, ha portato soprattutto a un risultato: la percentuale delle tasse sulle imprese rispetto al finanziamento del bilancio pubblico è in calo, mentre una parte crescente dell’onere fiscale viene fatta gravare sui lavoratori dipendenti o sui consumatori, e quest’ultima soluzione è la peggiore possibile in termini di impatto sulla società e sulla crescita economica. In questo modo, alle grandi multinazionali, in particolare, viene data ogni possibilità di minimizzare il loro onere fiscale. I prezzi di trasferimento e la compensazione delle perdite sono solo due delle modalità più invalse per garantire che i profitti figurino a bilancio nel posto esatto in cui il fisco è meno incline ad attingervi. Oltre a questo genere di fiscale, la coesistenza di sistemi fiscali ha dato luogo a una corsa al ribasso delle aliquote fiscali. L’aliquota media dell’imposta sulle società, ad esempio, è diminuita di 15 punti percentuali nell’UE dalla fine degli anni ’80. Uno studio di lungo termine, svolto dall’Università di Mannheim, dimostra infatti che questi tagli non sono stati affatto nominali, in quanto le imposte effettivamente versate dalle 50 maggiori società europee sono passate dal 36 per cento nel 1988 al 31 per cento nel 2000, in altre parole miliardi di euro di entrate pubbliche sono venuti meno e sono andati sprecati. Circostanza assai bizzarra, alla testa al gruppo del fiscale - soprattutto in merito alle imposte sulle imprese - non c’è né un paese dell’Europa orientale e nemmeno l’Irlanda, bensì la Repubblica federale tedesca, che ha fama di essere un paese con una pressione fiscale elevata, in cui la riforma fiscale imposta dal governo di Schröder - il quale giustificava l’intervento con la concorrenza fiscale in Europa - ha portato il gettito fiscale sulle imprese a un completo stallo. Solo l’armonizzazione delle imposte in Europa può porre fine a questa follia, per cui le imprese raccolgono enormi profitti, riducendo sempre più il loro contributo alla società, mentre le persone nella fascia dei redditi medi e bassi - e attraverso le imposte sui consumi anche i pensionati e i disoccupati - finiscono per dover compensare il vuoto che così si è venuto a creare. Non credo però che la proposta sia sufficiente per armonizzare la base imponibile. Occorre urgentemente un’aliquota fiscale minima europea sui profitti delle imprese, pari ad almeno il 40 per cento nonché una base imponibile ampia. Il fiscale è presente ovunque e questo è l’unico modo per arrestarlo.
costep_2006-10-24_5_2	Signora Presidente, Commissario Špidla, Commissario Kyprianou, onorevoli colleghi, in primo luogo desidero ringraziare calorosamente i presidenti delle tre commissioni, onorevoli Záborská, Florenz e Andersson, per l’eccellente collaborazione prestata durante la preparazione di questo dibattito. Desidero inoltre rivolgere un ringraziamento a lei, signora Presidente. Tre anni fa, il tumore della mammella era già all’ordine del giorno, ed è venuto ora il momento di procedere a un primo esame dei risultati, che reputiamo assolutamente urgente. Nei 25 Stati membri dell’Unione europea, ogni anno 275 000 donne sono colpite da tumore al seno. Il rischio di decesso in uno Stato membro può essere addirittura doppio rispetto ad un altro. Il quadro è ancora più allarmante se si considera che le giovani donne che si ammalano sono sempre più numerose. Negli ultimi anni il numero delle donne colpite da cancro al seno al di sotto dei 40 anni è raddoppiato. Il tumore al seno è ancora la prima causa di decesso tra le donne di età compresa tra 35 e 55 anni. Sono però anche allibita dalla radicalità dei trattamenti in molti Stati membri, dove la mastectomia costituisce ancora la regola piuttosto che l’eccezione, anche nelle fasi molto iniziali della malattia, benché oggi nell’80 per cento dei casi la chirurgia possa essere conservativa. Come potete constatare, stiamo compiendo progressi a passo di lumaca. E questo vale in particolare per i nuovi Stati membri, dove sono più drammatiche le negligenze e le carenze lungo tutta la catena dei servizi di assistenza. Tuttavia, almeno nei vecchi Stati membri, il fatto che le strutture, ora come in passato, siano da insufficienti a disastrose, non ha tanto a che vedere con problemi legati al bilancio pubblico, quanto con gli interessi economici e di categoria dei medici. Iniziamo dalla diagnosi precoce: lo sviluppo di un sistema di screening mammografico offerto in modo capillare, secondo quanto indicato dalle linee guida dell’Unione europea, comporterà per le casse pubbliche un esborso massimo di 1,25 euro per cittadino. Sono pertanto certa che nessuno in quest'Aula potrà dirci che questo denaro non c'è. Se avessimo un sistema di screening mammografico in tutta l’Unione europea, ogni anno potremmo salvare la vita a 31 000 donne nell’Unione europea, potremmo contribuire alla riduzione dei costi della sanità e potremmo contenere in misura significativa i costi sociali che ne conseguono. Finora tuttavia, solo undici Stati hanno avviato programmi di screening basati su protocolli di garanzia di qualità, e questi programmi sono lungi dall’essere condotti con continuità. Anche nel suo paese, Commissario Špidla, si deve smettere di spacciare uno screening opportunistico come screening dell’Unione europea. Anche a Cipro, Commissario Kyprianou, le cose vanno avanti molto lentamente. Sappiamo, naturalmente, che siete tutti e due dalla nostra parte; ci sarebbe però piaciuto ricevere adesso la relazione di avanzamento della Commissione, anziché in primavera, quando si prevede sarà presentata. Inoltre vi invitiamo a porre una maggiore enfasi sulle possibilità di utilizzare risorse dei Fondi strutturali per sviluppare un programma di screening. Ma anche la migliore delle diagnosi precoci non serve a nulla, se il trattamento è poi insufficiente o sbagliato. I tumori della mammella continuano a essere operati e curati in ospedali che hanno pochissima esperienza. Per questo vorrei ringraziare espressamente la Commissione per gli orientamenti dell’Unione europea sui centri mammografici, che abbiamo ricevuto già lo scorso anno. Ora la palla è però nel campo degli Stati membri. Infatti in tutta l’Unione europea, centri di questo tipo - udite, udite - esistono solo nel Regno Unito. Per questo, oggi nella nostra risoluzione comune, esortiamo gli Stati membri a garantire la presenza capillare di unità mammarie entro il 2016. Si tratta di un obiettivo assolutamente realizzabile entro il 2016. A livello di Unione europea, avremmo bisogno di circa 1 800 centri simili. In questo modo, ogni donna avrebbe la possibilità di sottoporsi a trattamenti ottimali, indipendentemente dal suo luogo di residenza. Per garantire che questi centri mammografici lavorino nell’effettivo rispetto dei criteri definiti dall’Unione europea e intervengano chirurgicamente sul carcinoma mammario primario solo in un numero minimo di casi, ossia 150 l’anno per ogni centro, e che gli specialisti si siano specializzati esclusivamente in patologie benigne e maligne del seno e discutano di ogni caso di carcinoma della mammella in modo interdisciplinare prima e dopo l’intervento, abbiamo ora bisogno anche di orientamenti per la certificazione dei centri mammografici. A tale proposito, invitiamo la Commissione a procedere rapidamente all’elaborazione di questi orientamenti. Vi chiediamo anche di provvedere all’elaborazione di orientamenti relativi alla definizione del profilo professionale delle infermiere che seguono le pazienti colpite da cancro al seno, il cui ruolo in questi centri può essere molto importante, in quanto possono fungere da guide e mediatrici tra medico e paziente per l’intero svolgimento della terapia. Applausi
costep_2006-11-15_16_8	Signor Presidente, i Verdi stanno imparando, a quanto pare. Il presidente della sottocommissione per la sicurezza e la difesa ha prodotto una relazione sulla politica militare nell’Unione. La relazione è stata avvolta nella bambagia socialdemocratica, il linguaggio - originariamente chiarissimo - privato del suo mordente. Evidentemente non si è potuta inserire la dichiarazione presente nel progetto di relazione secondo cui l’UE, in determinate circostanze, dovrebbe essere aperta al concetto di guerra preventiva; quel tipo di linguaggio era indubbiamente troppo diretto. La relazione commette gli errori solitamente associati a una politica estera comunitaria militarizzata. Include un’analisi dei rischi della strategia europea in materia di sicurezza, secondo la quale le principali minacce per l’Unione europea e i suoi cittadini sono il terrorismo internazionale, la proliferazione delle armi di distruzione di massa, i conflitti regionali, il fallimento degli Stati e la criminalità organizzata. E la povertà, la fame e le disuguaglianze sociali? La relazione si schiera a favore della sorveglianza militare dei confini - contro chi, mi chiedo? - e del ricorso ai mezzi militari per garantire l’accesso alle risorse. L’UE vuole sviluppare un partenariato strategico con la NATO; la relazione si compiace per la crescente capacità della NATO di svolgere un ruolo al di fuori del proprio teatro di operazioni - e tutto ciò in una relazione del Parlamento europeo. Auspica inoltre un rafforzamento considerevole delle capacità operative europee, compreso il trasporto aereo e marittimo, e la mescolanza tra elementi civili e militari viene ulteriormente intensificata. La relazione non è altro che un catalogo di richieste tese all’ulteriore militarizzazione dell’Unione europea - vengono tra l’altro chiesti maggiori fondi per le operazioni di crisi, che dovranno essere reperiti nel bilancio comunitario, il che significa nuovi accordi finanziari. Dopo i giochetti correlati al meccanismo Athena, ora ci viene praticamente proposta l’introduzione di un bilancio militare. Sappiamo tutti che il Trattato di Nizza considera giustamente illegittimo un bilancio militare indipendente per l’UE; per tale motivo assistiamo a tentativi di resurrezione del deceduto Trattato costituzionale dell’Unione, in quanto si legge nella relazione sottolinea l’importanza del trattato che adotta una costituzione per l’Europa, che apporterà notevoli progressi verso la realizzazione di una Unione di sicurezza e di difesa. È proprio per tale motivo che siamo contrari a tale Trattato costituzionale per l’UE, mentre nella relazione si auspica l’Unione europea quale unione militare. Per alcuni rendere l’UE un’unione militare è l’obiettivo principale, e i paragrafi 51 e 52 della relazione rispecchiano una loro lista di desideri, con nuovi armamenti e maggiori fondi per acquistarli e permettere all’UE di diventare protagonista militare sulla scena mondiale. È sbagliato affrontare così la realtà. Attualmente l’UE è coinvolta in almeno 11 operazioni militari e di polizia nel mondo, e altre sono imminenti; l’elenco comprende ora l’Afghanistan, in cui le truppe della NATO stanno uccidendo un numero crescente di civili, e adesso l’UE vuole partecipare quanto prima alla carneficina, quando ciò che serve - e subito! - è il rimpatrio delle truppe dall’Afghanistan e dagli altri paesi. L’Unione europea non ha bisogno di altri armamenti; deve essere una potenza civile. Ciò che ci serve, e anche urgentemente, è il disarmo.
costep_2006-11-29_13_14	Signor Presidente, le relazioni con la Russia rivestono un’importanza strategica. Guardando agli sviluppi in Medio Oriente e considerando il ruolo della Russia all’interno del Consiglio di sicurezza su questioni relative ad aree problematiche come l’Iran e la Corea del Nord, ci rendiamo conto che è nel nostro interesse avere la Russia dalla nostra parte. Sappiamo anche che il mandato di negoziazione di un nuovo accordo di partenariato e cooperazione dev'essere ampliato prevedendo l’inserimento nell’accordo di questioni concernenti la sicurezza energetica, la democrazia e i diritti umani in Russia. Ma per fare questo occorre aprire i negoziati, e un veto non è utile, perché impedisce di arrivare a una soluzione su questi temi. Nel contempo, però, mi pare estremamente importante che la Commissione e il Consiglio nel corso dei negoziati tengano ben presente - e lo utilizzino come argomento, se lo desiderano - che qualsiasi accordo in definitiva dev'essere ratificato dal Parlamento e che non accetteremo un accordo che non comprenda determinate condizioni, decisive in termini di solidarietà tra tutti gli Stati membri dell’Unione europea. Vorrei toccare un punto da cui si evince che è manifestamente nel nostro interesse strategico che l’Unione europea agisca all’unisono in questioni di politica estera, e che la solidarietà si può manifestare anche in questioni minori, come ad esempio la questione del commercio con la Polonia. Se si dà l’impressione di protestare contro le misure commerciali di un paese terzo, anche con azioni eclatanti, solo quando colpiscono la Germania o il Regno Unito o la Francia, gli Stati membri più piccoli o più recenti si fanno l’idea che ai loro problemi non venga attribuita la stessa importanza, e alla fine si crea un problema di credibilità. Alla luce di come è stata gestita finora la questione degli scambi tra Russia e Polonia, posso ben capire la posizione della Polonia. Non è più possibile prendere misure contro un singolo paese, semplicemente perché ora esiste un’unica politica commerciale. Chiedo quindi alla Commissione, e al suo membro competente per le questioni commerciali, di mettere questo punto nella lista delle priorità per il futuro. Non lo si è fatto nel caso della Polonia, né nove mesi fa per la questione tra Iran e Danimarca. Penso che la Commissione abbia capito che in questo modo è possibile trasmettere un messaggio importante ai cittadini degli Stati membri, ossia che prendiamo sul serio le loro preoccupazioni e ce ne occupiamo. Così diventa più facile raggiungere un accordo su altre questioni..
costep_2007-03-12_21_3	Signor Presidente, signori rappresentanti del Consiglio e della Commissione, onorevoli colleghi, dopo appena sei mesi Consiglio, Commissione e Parlamento hanno raggiunto un accordo in merito alla revisione della direttiva sulla valutazione prudenziale di acquisizioni e incrementi di partecipazioni nel settore finanziario. Grazie alla tempestiva opera della commissione per i problemi economici e monetari e ai densi negoziati del trilogo, sarà possibile portare a termine questo dossier prima della primavera, supponendo che il Consiglio ECOFIN, il 27 marzo, si dichiari d’accordo. Dimostreremo così all’opinione pubblica che l’Europa, anche con 27 Stati membri, è capace di agire e di adottare decisioni importanti rapidamente, perfino - come ha appena dichiarato il Commissario - con un dossier complesso come questo. Per questo motivo, all’inizio del mio intervento, desidero ringraziare brevemente tutte le parti interessate per la loro positiva cooperazione, e soprattutto i relatori ombra, onorevoli Purvis e Muscat, la presidente della commissione parlamentare, onorevole Berès, e tutti i deputati che hanno offerto il proprio contributo; grazie a loro infatti sarà più probabile che la direttiva venga approvata domani, da parte di tutti noi, indipendentemente dall’appartenenza politica, mediante votazione in blocco. Vorrei inoltre ricordare la costruttiva cooperazione con i rappresentanti degli Stati mediterranei; siamo infatti riusciti a convincerli che si è tenuto conto delle loro preoccupazioni per il fenomeno, così diffuso nei loro paesi, delle strutture azionarie frammentate. Infine, porgo i miei più sinceri ringraziamenti alle Presidenze del Consiglio finlandese e tedesca nonché alla Commissione, che hanno seguito il nostro progetto con estrema competenza e garantito un’efficace cooperazione. Abbiamo bisogno di questa direttiva modificata. In passato, in diverse occasioni, le singole imprese non sono riuscite ad acquisire partecipazioni in altri paesi, né a rilevare intere aziende in tali paesi, semplicemente per mancanza di un contesto giuridico privo di ambiguità che fissasse criteri di valutazione uniformi e quindi una procedura uniforme per le autorità di sorveglianza. Questo adesso cambierà. La proposta di direttiva presentata dalla Commissione nello scorso autunno intende garantire maggiore certezza giuridica, affidabilità e processi decisionali chiaramente definiti; dal momento che tutte le parti interessate sono concordi su questi punti, ci siamo dichiarati favorevoli. Tutte e tre le Istituzioni - Commissione, Consiglio e Parlamento - ritengono che questa sia la direzione da seguire, e che sia necessario il più alto grado possibile di armonizzazione se vogliamo che i cittadini di tutti gli Stati membri dell’Unione europea possano partecipare al mercato in condizioni di effettiva parità. Ci sono state, inevitabilmente, alcune divergenze di opinione su uno o più punti, in particolare per quanto riguarda il periodo di prova o le eventuali misure alternative in caso di decisione negativa, ossia qualora la domanda di acquisire una partecipazione o di rilevare un’intera azienda venga respinta. Alla fine è stato comunque possibile risolvere questi problemi mediante negoziati, e raggiungere un consenso. In futuro, quindi, le fusioni transfrontaliere di istituti creditizi, compagnie di assicurazione e società di investimenti saranno notevolmente più facili, per quattro ragioni; in primo luogo, le autorità di sorveglianza, in futuro, avranno al massimo sessanta giorni per decidere sull’incremento di partecipazioni. Si potrà interrompere questo periodo soltanto una volta, per venti giorni, al fine di ottenere ulteriori informazioni quando il potenziale acquirente provenga da un altro Stato membro dell’Unione europea, o per trenta giorni se proviene da un paese terzo. Distinguendo in tal modo tra le aziende dell’Unione europea e quelle dei paesi terzi, si tiene conto del fatto che le strutture di sorveglianza e quelle di mercato dei paesi terzi sono spesso diverse da quelle dell’Unione, e che le autorità europee quindi non dispongono sempre di informazioni sufficienti in merito alla situazione di questi paesi. Ne consegue che le autorità di sorveglianza hanno bisogno di più tempo per ottenere e valutare le specifiche informazioni, mentre le aziende di paesi terzi, a loro volta, hanno bisogno di tempo per preparare, tradurre e presentare tali informazioni. I diversi periodi di sospensione consentono tutto ciò senza violare le norme dell’OMC. In secondo luogo, i cinque criteri di prova sono precisi e definitivi, e gli Stati membri possono ricorrervi per definire l’elenco di informazioni specifiche che il potenziale acquirente deve presentare, tra cui devono figurare la modalità di acquisizione della partecipazione e la natura del potenziale acquirente; così, nel caso di incrementi diretti e comprensibili di partecipazioni, saranno necessarie minori informazioni di quelle richieste per partecipazioni più complesse che possono interessare più di un settore. L’obiettivo è il seguente: due anni dopo l’entrata in vigore di questa direttiva, la Commissione condurrà una revisione per stabilire se le richieste di informazioni saranno relativamente simili in tutti gli Stati membri o se saranno emerse divergenze. È possibile che la Commissione debba intervenire per scongiurare il verificarsi di tali divergenze. In terzo luogo, come ha dichiarato il Commissario, alle autorità di sorveglianza viene richiesta una stretta cooperazione, sebbene sia specificamente previsto che la decisione finale spetta all’autorità competente per l’azienda oggetto dell’acquisizione, ed è questa autorità che dovrà fornire i motivi per qualsiasi decisione avversa. Non è previsto l’obbligo di pubblicare tali ragioni, ma l’azienda i cui piani di acquisizione sono stati respinti potrà richiederlo. È altresì possibile che i singoli Stati membri pubblichino i motivi conformemente alle proprie leggi. In quarto luogo, la Commissione, al fine di accertare il rispetto delle direttive, chiedeva di avere accesso diretto alla documentazione, ma ci siamo opposti, poiché la direttiva, in futuro, garantirà maggiore chiarezza e certezza giuridica. Sono profondamente convinto che questo ci consentirà di avvicinarci a un maggiore consolidamento transfrontaliero, e quindi a un mercato interno più integrato.
costep_2007-03-15_3_21	Signor Presidente, signora Commissario, onorevoli colleghi, vorrei soffermarmi soltanto su un aspetto importante citato nell’ottima relazione del mio collega, onorevole Francesco Musotto, un aspetto la cui importanza non va sottovalutata non solo in riferimento alle isole interessate, ma anche all’Unione europea nel suo complesso, vale a dire il problema dell’immigrazione illegale. A mio parere, il problema dell’immigrazione illegale va affrontato in maniera più efficace, poiché ha innegabilmente un effetto molto sproporzionato sulle isole europee del Mediterraneo. Anche se si sono già compiuti progressi con le misure intraprese dall’Unione europea grazie, ad esempio, allo sviluppo di un sistema integrato di gestione delle frontiere e all’introduzione di un codice comunitario sulle norme che disciplinano la circolazione delle persone attraverso qualunque tipo di confine, i dati relativi all’immigrazione mostrano nondimeno che dette misure non sono ancora sufficienti. Benché di esse siano chiaramente responsabili gli Stati membri, che dovranno esserlo anche in futuro, non possiamo lasciare che le isole sopportino da sole un fardello eccessivo semplicemente in ragione della loro posizione geografica, perché quello che a prima vista può sembrare un problema spagnolo, italiano o greco, successivamente si trasforma in un problema per l’intera Europa e, dunque, esige anche una risposta a livello comunitario. Occorre quindi una solidarietà di azione, che deve diventare una realtà tangibile. In tal senso, la creazione di una guardia costiera europea che controlli le frontiere esterne dell’Unione europea senza dubbio non sarebbe una panacea per il problema insulare, ma la proposta dell’onorevole Musotto merita sicuramente di essere vagliata per valutare se possa essere una delle tante misure per combattere l’immigrazione illegale e proteggere le isole e l’Unione europea nel suo complesso.
costep_2007-05-23_9_5	Signor Presidente, vorrei fare innanzi tutto un’osservazione su ciò che abbiamo appena ascoltato. Signor Primo Ministro, lei ha detto che il suo governo è favorevole a un quadro giuridico per i servizi. La ringrazio immensamente; forse può dirlo al gruppo del Partito popolare europeo (Democratici cristiani) e dei Democratici europei, con il quale ha stretti legami, che stamattina ha respinto la proposta. Signor Primo Ministro, vorrei riprendere due osservazioni che ha fatto, che considero le più importanti del suo intervento. Mi auguro che riusciremo a concentrarci su ciò che ci unisce, non su ciò che ci divide. È un’affermazione incoraggiante. Finora, avevamo avuto l’impressione che i Paesi Bassi si concentrassero su ciò che ci divide, non su ciò che ci unisce. Se questo vuole essere un annuncio che lei e il suo governo siete pronti a scendere a compromessi, anziché insistere sul fatto che il no olandese deve determinare cambiamenti radicali in Europa, se intende dire che il no olandese significa che la Costituzione non entrerà in vigore nella sua forma attuale, ma in un’altra forma, che preveda una riforma completa volta a rendere l’Unione europea più efficiente, e che lei è disposto a scendere a compromessi a tal fine e a difenderli nel suo paese, allora, Primo Ministro Balkenende, il suo è stato un ottimo intervento. Applausi È quindi su queste basi che la giudicheremo, perché ero a Roma, dove ci siamo incontrati e dove l’ho vista firmare la Costituzione con una penna d’oro. Come sa, sono un attento osservatore della politica interna olandese. Rispetto ad altre battaglie che lei ha dovuto condurre nei Paesi Bassi, la lotta per la Costituzione è stata - se mi permette l’espressione - piuttosto debole. A nessuno dispiacerà se sferrerà qualche pugno in più in futuro. L’Europa deve imparare a sferrare più pugni, ma non lo farà sulla base di Nizza o di Nizza meno, che non farà dell’Europa un migliore lottatore, anzi, la renderà ancora più incapace di svolgere l’azione necessaria in situazioni come quella in Medio Oriente, dove, merita ricordarlo, al confine tra il Libano e Israele sono dispiegati 13 000 soldati europei in attuazione del mandato UNIFIL. Pensiamo anche alla striscia di Gaza in Palestina, dove imperversa il caos e la situazione assomiglia sempre più a quella della Somalia. Perché l’Europa non è rappresentata in tali sedi da un ministro degli Esteri in grado di intervenire? A causa della regola dell’unanimità in seno al Consiglio, che impedisce all’Europa di agire. Applausi Non ho nulla contro lo spirito di rinuncia calvinista. Sento che non vuole più bandiere, né inni, né un ministro degli Esteri. Bene: le sinfonie di Beethoven sono sopravvissute a rivoluzioni e guerre. Sopravvivranno anche alla Costituzione europea. Applausi Poiché il Presidente del Parlamento ha aperto la discussione in olandese, vorrei anch'io, signor Primo Ministro, pronunciare alcune parole nella sua lingua. Se, in futuro, il ministro degli Esteri si chiamerà Alto Rappresentante di Sua Maestà la Regina dei Paesi Bassi, non avrò problemi al riguardo, purché svolga il suo lavoro. Ciò che conta non è come si chiama, ma quali sono i suoi compiti. Applausi Sono un grande ammiratore del popolo olandese. I Paesi Bassi sono un paese fantastico, con una grande tradizione, un paese con una tradizione marinara, e i navigatori sono sempre stati coraggiosi. Furono olandesi i primi a circumnavigare Capo Horn, che deve a loro il suo nome. Personalmente, penso che oggi lei si sia imbarcato su una nave e abbia spiegato le vele. L’onorevole Goebbels ha già abbassato la bandiera a mezz'asta. Io sono meno scettico. Ho l’impressione che oggi lei abbia di nuovo issato le vele a metà e la esorto a issarle fino in cima. Le garantisco che il Parlamento le gonfierà di vento, in modo che lei, Primo Ministro Balkenende, possa navigare verso un compromesso. Ieri il Presidente del Consiglio italiano Prodi ha manifestato la sua volontà di scendere a compromessi: è totalmente favorevole alla Costituzione. Se lei ne vuole mezza e vi incontrate a metà strada, ne avremo tre quarti. Una costituzione al 75 per cento sarebbe la Costituzione senza l’inno, senza la bandiera e con un ministro degli Esteri con un titolo diverso. Sarebbe un buon risultato. Applausi
costep_2007-06-19_13_9	Signor Presidente, signor Commissario, onorevoli colleghi, stiamo conducendo una revisione intermedia dei notevoli sforzi compiuti per realizzare gli obiettivi di sviluppo del Millennio, e il bilancio è sconfortante - è questo che emerge dalla relazione dell’onorevole Kinnock, che il mio gruppo appoggia appieno. Se la situazione politica non cambierà, molti paesi in via di sviluppo, soprattutto africani, non conseguiranno tali obiettivi, e la maggior parte dei paesi industrializzati non manterrà le promesse di aiuti finanziari. Purtroppo, il Vertice del G8 di Heiligendamm in Germania ne è stato un ulteriore esempio. Dal 1999, a intervalli di due anni, sono state fatte e tradite più e più volte le medesime promesse, il che mette in dubbio la credibilità dell’Unione europea agli occhi di molti paesi in via di sviluppo. Le promesse fatte a Heiligendamm vengono ora decurtate da quelle di Gleneagles. Sessanta miliardi di dollari americani per il Fondo globale, ma a quanto pare tali risorse saranno compensate dalle promesse non mantenute di Gleneagles: un esempio di contabilità in partita doppia. Si tratta di un tentativo di creare confusione con i numeri senza imporre nulla ai singoli paesi. Ho apprezzato molto che il Commissario si sia espresso con grande chiarezza al riguardo: è esattamente quello che occorre. È responsabilità del Parlamento dire le cose chiaramente ed esercitare la pressione necessaria ad assicurare che per lo meno l’Unione europea si attenga al proprio piano progressivo per il raggiungimento dell’obiettivo esatto dello 0,7 per cento per gli aiuti ufficiali allo sviluppo entro il 2015, senza trucchetti contabili.
costep_2007-07-09_16_11	Signor Presidente, signor Commissario, onorevoli colleghi, il programma d’azione in materia di salute e la prevenzione delle malattie cardiovascolari sono temi strettamente correlati. In primo luogo desidero porgere all’onorevole Trakatellis le mie più sincere congratulazioni per la sua instancabile lotta a favore di questo programma. Prevenire è meglio che curare. La prevenzione garantisce una vita più lunga, una vita migliore, una migliore qualità della vita, una minore assistenza medica, un numero inferiore di malattie, e minori costi legati alla malattia. Avremmo certamente preferito risorse maggiori di quelle stanziate - 20 centesimi pro capite all’anno. Siamo tuttavia modesti e portiamo avanti molti programmi d’azione con pochi fondi. Ovviamente possiamo soltanto fissare le nostre priorità, e dobbiamo chiarire che qui stiamo parlando di prevenzione, di formazione, e non di terapia, che dopo tutto è una questione sussidiaria che rientra fra le responsabilità degli Stati nazionali. Prevenire significa impedire l’insorgenza delle malattie, soprattutto nel campo delle malattie cardiovascolari - infarti e ictus - dei tumori e delle loro cause - per esempio il tumore polmonare e il fumo - degli stili di vita insalubri - alimentazione non corretta o doping nello sport - e ancora della prevenzione degli incidenti e della ricerca e statistica, il cui obiettivo è di individuare e comprendere meglio le malattie per sviluppare migliori linee guida terapeutiche. Rispondo ora all’interrogazione orale dell’onorevole Ouzký, a cui porgo i miei ringraziamenti. Si può fare molto per scongiurare le malattie cardiovascolari cambiando il proprio stile di vita: attività fisica, salute, sport, alimentazione equilibrata, evitando tra l’altro gli acidi grassi trans. Abbiamo anche bisogno di uno slogan accattivante per la prevenzione cardiovascolare, affinché i cittadini conoscano la posta in gioco. Per esempio potremmo dire Salva il tuo cuore, salva la tua vita o, in tedesco, Herzlos kannst du nicht leben. Lo stanziamento di 325 milioni di euro in cinque anni a favore della prevenzione non è molto. Questa mattina ho visitato un ospedale tedesco specializzato in patologie cardiache dove, soltanto in un anno, sono stati investiti 200 milioni.
costep_2007-10-10_22_3	Signor Presidente, signor Commissario, onorevoli colleghi, vi ringrazio molto per aver trovato il tempo di essere presenti qui questa sera, nonostante l’ora inoltrata. In effetti, l’argomento di discussione non è certo di poco conto o di marginale importanza, bensì la politica agricola comune. Vorrei aprire il mio intervento ricordando all’Aula che cosa significhi la politica agricola comune per la stragrande maggioranza dei nostri quasi 500 milioni di cittadini. Dopotutto, è proprio pensando a questi cittadini che vengono organizzate queste discussioni plenarie. Ciononostante, bisogna riconoscere, a tal proposito, che molti cittadini considerano la politica agricola comune principalmente come un espediente promozionale dell’UE - un espediente estremamente negativo, purtroppo. Sussidi all’esportazione, supposti strumenti di concorrenza sleale con i paesi del terzo mondo, scandali alimentari, proteste degli agricoltori, sovvenzioni eccessive, piante geneticamente modificate - il numero di questioni legate alla politica agricola comune percepite negativamente è immenso e incommensurabile. Le violazioni rispetto alla politica agricola comune hanno contribuito in maniera significativa alla cattiva reputazione di cui gode l’UE in molte parti d’Europa. Onorevoli colleghi, questa reputazione non è certo qualcosa che si possa cancellare così, in una serata. La presente relazione, tuttavia, - sempre che ottenga il sostegno del Consiglio - potrebbe dare un nuovo corso alla politica agricola comune, più aderente alle idee della maggioranza dei cittadini. Vorrei cominciare discutendo ancora una volta la proposta della Commissione. Essa si compone, in sostanza, di quattro elementi: trasparenza, ovvero la pubblicazione dei nomi dei beneficiari dei pagamenti agricoli; introduzione della possibilità di sospendere i pagamenti a favore di uno Stato membro nell’ambito del primo pilastro, in caso di gravi violazioni in termini di gestione e sistemi di controllo; accorciamento dei tempi per i controlli della Commissione nel caso in cui gli Stati membri non adempiano ai loro obblighi di controllo (deroghe sulla cosiddetta regola dei 24 mesi); e adattamento delle competenze di esecuzione. In termini politici, le proposte relative alla trasparenza sono senz'altro di eccezionale rilevanza per il PE. Tramite tali proposte, la Commissione sta finalmente attuando la decisione del Consiglio e del Parlamento sul budget 2007. Nel complesso, accolgo con piacere questo progetto, sebbene la proposta della Commissione sia un po' tardiva, probabilmente anche a causa dell’inserimento nel testo di ulteriori fatti. I regolamenti d’esecuzione della Commissione relativamente al FEASR prevedono già la pubblicazione dei nomi di tutti i beneficiari dei pagamenti nell’ambito del secondo pilastro. Anche tutti gli altri fondi (Fondo europeo di sviluppo regionale, Fondo europeo per la pesca, Fondo di Coesione) ora contengono regole in merito alla pubblicazione. La decisione di bilancio ha significato, in sostanza, che la trasparenza ha cessato di essere controversa: non è più questione di se ma solo di come. Undici Stati membri stanno già pubblicando tutti i pagamenti in maniera integrale. Occorre dunque più trasparenza. La mancanza di trasparenza ha permesso l’insorgere di voci e campagne di disinformazione, che hanno nuociuto alla PAC più dell’effettivo, sporadico errore. Gli unici problemi sono legati al come: dopotutto, la Commissione non indica alcun dettaglio della procedura e intende illustrare i provvedimenti in maniera particolareggiata all’interno dei regolamenti d’esecuzione. Poiché stiamo dibattendo di un’eventuale un’intrusione sul diritto di autodeterminazione rispetto ai dati personali, la mia relazione presenta alcuni chiarimenti riguardo a quali siano i dati da pubblicare e a quali condizioni. Tali chiarimenti rispondono espressamente a un’opinione del garante europeo della protezione dei dati. Malgrado il desiderio di accelerare l’attuazione, la protezione dei dati è una questione che dev'essere ponderata molto seriamente - e il Parlamento europeo lo sta facendo. Gli obiettivi di questa relazione sono i seguenti: maggiore trasparenza e, nel contempo, condizioni più chiare in materia di protezione dei dati. Inoltre, è necessario informare il pubblico. Com'è possibile realizzare quest'opera di conciliazione? A mio avviso, è essenziale informare anticipatamente gli interessati e poiché non esiste trasparenza a meno che le cifre non abbiano un significato, propongo una più chiara differenziazione, ad esempio a seconda dello scopo dell’intervento. Nella relazione, propongo di indicare nome, pagamento e luogo di residenza/sede legale. Oggigiorno, trasparenza significa pubblicazione su Internet. Stiamo discutendo la creazione di una piattaforma Internet generale, che riporti link e riferimenti, ad opera della Commissione. Spetta agli Stati membri rendere comprensibili le informazioni mediante spiegazioni pertinenti. Gli Stati membri sono autorizzati a pubblicare le informazioni anche a livello regionale, se lo ritengono opportuno. Le diverse banche dati dovranno essere collegate. In seno al Consiglio, la discussione su chi debba pubblicare le informazioni è stata molto controversa. La gestione finanziaria è mista, pertanto gli Stati membri detengono una chiara responsabilità - anche ai sensi dell’articolo 53 ter della decisione di bilancio. Inoltre, la pubblicazione da parte della Commissione darebbe luogo a problemi di protezione giuridica, poiché gli individui i cui dati fossero pubblicati in maniera non corretta dovrebbero addire direttamente al Tribunale europeo di primo grado; il che non è agevole per i cittadini, tanto meno particolarmente trasparente. La proposta della Commissione è più semplice, più trasparente, meno farraginosa da gestire e di più agevole fruizione, di conseguenza mi trova concorde. È, inoltre, in linea con le normative vigenti in tutti gli altri campi (i Fondi strutturali e le normative applicate finora al secondo pilastro). Poiché la pubblicazione delle informazioni è da considerarsi nel contesto del controllo di bilancio, la mia relazione propone una (moderata) ammenda forfettaria per i casi di inadempienza nella pubblicazione delle informazioni. Quanto alle decurtazioni a scopo sanzionatorio, sono ampiamente a favore, ma ci sono alcuni punti in cui auspicherei una maggiore considerazione per il principio di proporzionalità. In sede di commissione del controllo di bilancio, il mio collega, onorevole Mulder, ha avanzato alcune proposte in merito alla dimensione budgetaria del dossier, che mi sento di appoggiare in pieno. Le opinioni espresse dalla commissione per i bilanci nel proprio parere, in merito agli aspetti di trasparenza, combaciano ampiamente con le mie proposte. Onorevoli colleghi, e in particolare, membri del Consiglio, la presente relazione è stata adottata all’unanimità dalla commissione per l’agricoltura e lo sviluppo rurale. Mi auguro che venga sostenuta da un’ampia maggioranza anche alla votazione di domani. Faccio appello al Consiglio e alla Commissione perché prendano seriamente questo voto espresso dai rappresentanti del popolo europeo. Ci sarà senza dubbio anche una correlazione tra questa relazione e il modo in cui le parti interessate ne gestiranno i contenuti e la prevista verifica. Torneremo sicuramente sull’argomento in occasione della suddetta verifica.
costep_2007-11-14_9_24	Signora Presidente, onorevoli colleghi, quello del clima è un problema serio, nessuno lo nega. La questione politica è tuttavia come affrontiamo lo sforzo per risolvere il problema. Devo dire che abbiamo avuto notevoli difficoltà con la presente relazione per quanto attiene alle modalità in cui il problema viene affrontato. I problemi non si risolvono descrivendo scenari apocalittici e parlando di violazioni dei diritti umani o assumendo un tono sconsolato invece di proporre soluzioni. L’obiettivo deve essere quello di individuare soluzioni in modo realistico e obiettivo, soppesando i pro e i contro. A tale riguardo trovo deplorevole che non abbiamo dimostrato disponibilità ad ammettere valutazioni divergenti in merito alle cause delle tendenze e dei cambiamenti del clima. Sono del tutto favorevole all’inserimento di obiettivi ambiziosi ma è parimenti essenziale assicurare che siano praticabili, altrimenti la nostra politica sul clima sarà inefficace. È sbagliato anche stabilire dei tabù e dire che l’argomento del carbone e lo sviluppo di tecnologie con carbone pulito o il tema dell’energia nucleare sono fuori discussione e che l’unica risposta è quella delle energie rinnovabili. Tale approccio non è assolutamente adeguato ad affrontare il problema. Quanto occorre è una discussione onnicomprensiva in cui tutti gli aspetti vengono esaminati in dettaglio e nella quale noi restiamo aperti a vari strumenti e a ricevere informazioni da un’ampia gamma di fonti. Penso che dovremmo anche considerare, come parte di tale discussione, gli effetti che possiamo ottenere e con quali risorse. Come possiamo massimizzare tali effetti? Dovremmo inoltre riflettere sui costi. Penso che non dovremo solo focalizzarci sul modo in cui le visioni politiche nazionali vengono assunte ma anche considerare, come uno o due colleghi mi hanno detto, come può essere dato impulso allo sviluppo tecnologico e come questo possa essere sostenuto. Non vedo l’utilità di tenere oggi questa discussione e poi, dopo due o tre ore o due o tre giorni, discutere le strategie di Lisbona e simili nella stessa Aula. Queste due discussioni devono convergere in un’unica discussione se vogliamo combattere il cambiamento di clima e mitigarne gli effetti. A mio parere in quest'Aula c'è stata solo una limitata opportunità di dar voce alle osservazioni critiche che avevamo espresso nelle nostre deliberazioni in sede di commissione. Spero che la prossima volta, quando affronteremo la completa relazione della commissione sul cambiamento climatico, avremo la possibilità di proporre uno spettro più ampio di argomentazioni.
costep_2008-01-30_24_10	Signor Presidente, signora Commissario, onorevoli colleghi, l’obiettivo del gruppo europeo di cooperazione territoriale è quello di attuare e amministrare le misure di cooperazione transfrontaliere, sopranazionali e interregionali. Non è esagerato dire che questa nuova rete è intesa a migliorare la qualità della vita quotidiana delle persone, rendere le nostre imprese più competitive, ampliare il raggio d’azione dei nostri centri di ricerca e di istruzione e, ultimo ma non meno importante, tutelare il nostro ambiente. Non vi è alcuna urgente necessità che l’Unione europea fornisca sostegno finanziario per le misure del GECT. Tale strumento consentirà alle autorità regionali e locali di stringere alleanze transfrontaliere con una propria personalità giuridica, un’innovazione significativa in termini di competenze per la cooperazione territoriale. Il GECT offre l’opportunità unica di creare effetti sinergici che trascendano il quadro istituzionale e di garantire migliori investimenti coordinati e un impiego delle risorse uniforme ed efficiente. Il 5 luglio 2006, come sappiamo, tale strumento è stato creato grazie a un regolamento del Parlamento europeo e del Consiglio. Entro il 1° agosto del 2007, tutti gli Stati membri avrebbero dovuto emanare provvedimenti supplementari di legge e/o amministrativi. Il fatto che solo cinque o sei Stati membri abbiano adottato norme nazionali è per noi motivo di grande preoccupazione. Coloro che hanno fallito saranno i potenziali partecipanti che vorranno promuovere la cooperazione transfrontaliera con le loro buone idee e progetti innovativi. È per questo motivo che è stato autorizzato il questionario, e su tale aspetto attendiamo urgentemente informazioni anche dal Consiglio.
costep_2008-02-18_21_4	Signor Presidente, signor Commissario, onorevoli colleghi, l’iniziativa per la trasparenza è probabilmente il maggiore successo della Commissione Barroso. Le sono grata, signor Commissario, per le sue parole e per il fatto che vuole l’armonizzazione della pubblicazione delle informazioni relative ai beneficiari dei fondi. L’anno scorso è stato un punto importante di discussione fra quest'Assemblea e la Commissione. Come lei saprà, quest'Aula e il gruppo PPE-DE sono sempre stati dalla sua parte sulla questione della trasparenza perché vogliamo sapere se stiamo realizzando i nostri obiettivi politici attraverso i beneficiari delle sovvenzioni, in altre parole coloro che percepiscono i fondi. Si tratta della realizzazione dei nostri obiettivi, nient'altro, e dobbiamo sapere di più di quanto sappiano attualmente. Signor Commissario, lei sta lavorando su nuove norme etiche. Riteniamo che le istituzioni abbiano bisogno di queste norme e i Commissari stessi devono avere un nuovo codice deontologico. Tuttavia, al fine di evitare incomprensioni, vorrei ricordarle che non spetta alla Commissione stabilire norme per il Parlamento. Elaboriamo da soli le nostre norme. Non siamo funzionari pubblici, diversamente dai membri di altre istituzioni comunitarie, sebbene l’uso impreciso del linguaggio potrebbe suscitare quest'impressione. Abbiamo un emendamento al paragrafo 22 e vorrei chiedere di cuore il suo sostegno. Vogliamo sostituire l’elenco con un riferimento alle norme esistenti. Gli elenchi sono tutti molto buoni, ma vogliamo una formulazione aperta che ci consenta di decidere se vogliamo così tanti criteri, o forse di più - o anche di meno. Non siamo soddisfatti - e questo fa parte della relazione - della difficile questione del recupero dei fondi indebitamente versati. Signor Commissario, ritengo che sarà una questione molto importante per noi quest'anno e il principale punto di conflitto fra il Parlamento e la Commissione. Si tratta di un settore tutt'altro che trasparente. Vorrei chiederle di affrontare il problema con efficacia. I recuperi non possono più essere gestiti in modo casuale come nel passato. Accogliamo positivamente il piano d’azione di questa settimana per i Fondi strutturali, ma il piano deve basarsi sulla credibilità, sia per il Parlamento che per il discarico della Commissione. Il nostro relatore, l’onorevole Javier Pomés Ruiz, ha redatto una relazione valida e interessante e sono sicura che con questo testo, come parere dell’Assemblea, aiuteremo la Commissione a compiere ulteriori progressi.
costep_2008-03-12_3_5	Signor Presidente, onorevoli colleghi, vorrei iniziare con un’osservazione rivolta al Presidente del Consiglio. Siamo stati informati, signor Presidente, che l’Unione per il Mediterraneo sarà argomento di discussione della cena di domani sera. Si tratta di un’idea del Presidente francese, e - oltre ad augurare a tutti i partecipanti buon appetito - vorrei chiederle, a nome del mio gruppo, di chiarire, nei colloqui nel corso della cena, il seguente aspetto; Se l’idea è che l’Unione per il Mediterraneo sviluppi, o aggiorni, il processo di Barcellona su cui abbiamo investito una grande quantità di denaro al di fuori del bilancio dell’Unione europea, allora saremo pienamente a favore. Tuttavia, occorrono garanzie sul fatto che tale politica sarà perseguita nel quadro dell’Unione europea. Se l’Unione per il Mediterraneo deve sortire risultati positivi, deve essere una politica comunitaria nel quadro delle istituzioni e delle politiche europee esistenti. Se, al contrario, l’Unione per il Mediterraneo diventasse un elemento separatore nell’UE, allora sarebbe un brutto segno; inoltre isolerebbe la Francia alla vigilia della Presidenza francese, evento che certamente non vogliamo. Applausi Chiediamo pertanto di trasmettere il presente messaggio ai partecipanti al vertice. Non modificare gli orientamenti è una cosa. La decisione presa in quest'Aula il 20 febbraio con una maggioranza di 515 voti, in altre parole modificare gli orientamenti, è un’altra. Tuttavia, non discutiamo se ritoccarli o meno, ma se le variazioni sostanziali contenute nella nostra richiesta di modificare tali orientamenti siano praticabili o meno. Presidente Barroso, la scorsa settimana l’ho criticata per aver dimostrato una mancanza di impegno. Nel frattempo ho appreso che alcuni membri della Commissione, presumibilmente dopo una riunione con lei, hanno intrapreso e presentato alcune delle idee che abbiamo proposto in quest'Aula. Quindi la mia critica in merito a tale aspetto non è più pertinente. Tuttavia, signor Presidente della Commissione, dopo aver ascoltato il suo intervento di oggi devo ribadire quanto segue: lei riveste un ruolo primario in Europa. Le sue parole di domani ai capi di Stato e di governo devono incoraggiarli a mettere in pratica negli Stati membri quello che lei ha appena chiesto. La maggior parte di quanto afferma risponde a verità, naturalmente, ma occorre considerare la situazione reale in Europa. Vorrei quindi mi fosse consentito di elencare cinque aspetti che riteniamo decisivi, ma che non sono stati evidenziati a sufficienza o messi in pratica. Sì, ovviamente sono stati compiuti progressi: la disoccupazione è in flessione e la produttività cresce, eppure in Europa sta anche aumentando l’insicurezza dei posti di lavoro. Anche questo è un fatto. Di certo sono stati creati più posti di lavoro, ma non sono sicuri; anzi, sono ancora più incerti. Gli aumenti delle retribuzioni a livello europeo non vanno di pari passo con gli utili delle imprese: in percentuale, i guadagni delle imprese stanno superando gli aumenti delle retribuzioni dei lavoratori. Applausi Questa condizione rappresenta uno squilibrio sociale. Abbiamo intenzione di migliorare la coesione sociale, vogliamo maggiore protezione sociale. A che cosa servono un crescente mercato interno, un’Unione competitiva a livello globale, se la realtà è la seguente: un’azienda manifatturiera realizza un 4% di utile in una sede e afferma per gli azionisti non è sufficiente; vogliono un profitto pari al 6%, pertanto chiudiamo l’azienda in questo sito. Tale aspetto nuoce alla fiducia di base di cui ha bisogno l’Unione europea. I nostri cittadini devono avere fiducia! Stiamo discutendo della disaggregazione nel settore dell’energia, che potrebbe essere necessaria o meno. Per una volta parliamo di una disaggregazione che sta avvenendo nel campo della politica sociale in Europa. Esiste un pericolo reale che la crescita economica si separi dalla sicurezza sociale, ragione per cui occorre rinnovare gli orientamenti. Dobbiamo far sì che sia chiaro che qualsiasi cosa avvenga nel settore della politica sociale nell’Unione europea, sia accompagnata dal progresso economico. Questo pomeriggio festeggiamo il 50° anniversario del Parlamento europeo. Secondo lo spirito che è prevalso a Strasburgo 50 anni fa, la combinazione di sviluppo economico e sicurezza sociale è stata la base della crescita e del successo della Comunità europea. Tale combinazione è messa sempre più a repentaglio. Ha affermato che per le piccole e medie imprese si deve ridurre la burocrazia. Sì! Tuttavia, se la burocrazia è limitata e tali imprese si spostano per l’Europa e generano quindi un caso come quello Laval, ciò compromette la fiducia nell’Unione europea. Qualora la libera circolazione possa essere usata anche dalle PMI per rinunciare al progresso sociale, le imprese potrebbero prepararsi a guadagnare, ma i loro dipendenti no. Questi dipendenti, tuttavia, costituiscono l’ampia maggioranza dei cittadini dell’UE. Naturalmente abbiamo bisogno di investimenti in istruzione, formazione, ricerca e innovazione tecnica. Inutile dirlo. Tuttavia, se, per la stragrande maggioranza delle persone, l’accesso all’università o alla scuola dipende dal fatto che i genitori dispongano di denaro a sufficienza nei loro portafogli, allora non si tratta di una politica sociale. Occorre pari accesso per tutti i cittadini nell’Unione europea, a prescindere dalle origini e dalle condizioni familiari. Se l’Europa sopravvivrà, dobbiamo rafforzare questo potenziale, non solo quello a livello commerciale. Dobbiamo consolidare soprattutto le potenzialità dei giovani di questo continente che hanno bisogno di accesso a ricerca, competenze e formazione. Senza dubbio nuoce alla fiducia sociale il fatto che ogni persona ricca in Europa può spostare il proprio forziere da un paese a un altro senza alcun onere fiscale. Si tratta di un altro colpo! Ha pertanto ragione quando sostiene che dobbiamo disciplinare i mercati finanziari dell’UE. Tutto ciò, signor Presidente, parla a favore di una revisione degli orientamenti. In definitiva importa poco se la chiediamo o meno. Qualora lei domani trasmettesse questo messaggio al Consiglio, saremo dalla sua parte; ma lo saremo soltanto se lo farà, signor Presidente! Applausi
costep_2008-07-08_6_26	Signora Presidente, signor Commissario, signora Presidente in carica del Consiglio, onorevoli colleghi, desidero ringraziarvi per i vostri complimenti, che trasmetto a mia volta a tutti coloro che hanno contribuito a questo progetto. Desidero altresì ringraziarvi per le critiche espresse da alcune parti. Desidero chiarire nuovamente alcuni punti: uno degli oratori ha affermato che abbiamo ceduto alla politica occulta. Non credo che sia stato questo il caso. L’intero processo è stato molto aperto e l’oratore stesso è stato presente in ogni fase, il relatore ombra è stato tenuto informato di tutti i dettagli e nel mio gruppo abbiamo altresì discusso tra di noi le questioni. Non so se ciò è accaduto anche nel gruppo dell’oratore, ma in ogni caso per noi è stato tutto molto aperto e trasparente, persino a livello interno. Siamo riusciti a ottenere che il Consiglio dei ministri accettasse molte delle nostre proposte. Il signor Commissario ha affermato che era molto più ambiziosa rispetto alla proposta originale della Commissione e solo il numero degli emendamenti che siamo riusciti a far passare - circa 30 in totale - dimostra che siamo stati in grado di alterare la posizione comune e in alcuni casi in modo molto sostanziale. L’onorevole Lucas, l’onorevole Holm e altri hanno affermato che tutto ciò è inferiore rispetto alle aspettative dei gruppi ambientalisti. Ciò è corretto, ma non sarebbe stato un buon compromesso neppure se avessimo inserito tutto ciò che avevano chiesto gli ambientalisti e i Verdi. In due settori - ai quali ha fatto riferimento anche il signor Commissario - vi è ancora spazio per apportare correzioni. Con la relazione presentata dall’onorevole Avril Doyle abbiamo un’altra opportunità per aggiustare il tetto massimo e il livello di messa all’asta così che siano equi nei confronti degli altri partecipanti al sistema di scambio di quote di emissione. Nel corso della seconda parte dell’anno, dobbiamo esaminare tutto ciò con grande attenzione. Per concludere, desidero sottolineare nuovamente che ciò che vogliamo sono termini di concorrenza equivalenti. Vogliamo un accordo globale e vogliamo altresì includervi i voli provenienti da paesi terzi. Tuttavia sarebbe quasi ora che gli operatori aerei ci prestassero aiuto. Vedo una lettera dell’AEA - l’Associazione europea delle aviolinee - in cui si afferma che persino dopo che sarà stato raggiunto il compromesso, comprensibilmente altri governi lo respingeranno. Dobbiamo considerare se coinvolgere nuovamente queste persone, dato che sono lobbisti molto piccoli. Ora adotteremo il presente accordo con una maggioranza molto ampia e poi aderiremo a forze al fine di patrocinare la nostra causa dinanzi a paesi terzi. Lavoreremo poi tutti insieme. Tuttavia, se la decisione democratica del Parlamento non viene accettata, dovremo dire agli operatori aerei che stanno facendo del male solo a loro stessi. Vi chiedo di approvare la raccomandazione e desidero esprimere i miei ringraziamenti per l’ampio sostegno ricevuto.
costep_2009-03-23_17_10	Signor Presidente, in veste di presidente della delegazione ad hoc per le relazioni con il parlamento panafricano, oggi vorrei cogliere l’opportunità per ringraziare le tante persone coinvolte. In primo luogo, vorrei ringraziare l’onorevole Martens, che ha preparato una relazione eccellente sui progressi compiuti in merito alla strategia concordata UE-Africa. In secondo luogo, vorrei ringraziare le istituzioni partecipanti. Siamo riusciti, nel quadro di un dialogo con sei interlocutori, a pervenire a un’intesa tra due parlamenti. Ambedue le commissioni sono pervenute a un accordo, così come i due parlamenti e i due consigli. Per quanto concerne il Consiglio europeo, vorrei specificamente rammentare l’operato del servizio legale, che è sempre particolarmente importante per tali questioni poiché talvolta mancano posizioni comuni. Nondimeno, a seguito del primo incontro ad Addis Abeba, oggi, nella seconda riunione, siamo riusciti ad attuare e concordare finalmente ciò che avevamo convenuto in merito alla partecipazione dei due parlamenti. Detto ciò, vorrei commentare quanto affermato dall’onorevole Hutchinson. Che cosa sta realmente accadendo? Indubbiamente in Africa si stanno verificando molte vicende negative. La mia impressione, però, e forse è una coincidenza, è che dal momento in cui si è concordata questa strategia comune l’Africa ha reagito diversamente ai colpi. In Mauritania, Guinea, Guinea-Bissau e Madagascar, l’Africa ha reagito sospendendone l’adesione. In passato non era mai accaduto. Allora gli scambi commerciali sarebbero proseguiti normalmente. In proposito vorrei anche aggiungere che noi, governi europei, dovremmo tener conto pure di tali elementi. Se il partenariato si basa su valori comuni, anche gli europei devono reagire nel momento in cui gli africani reagiscono quando qualcosa in Africa non va. Per questo confido nel fatto che se i parlamenti parteciperanno maggiormente in futuro all’attuazione di questa strategia, il partenariato potrà conquistare un valore aggiunto.
costep_2009-04-01_18_4	Signor Presidente, signor Commissario, onorevoli colleghi, grazie all’approvazione del Codice comunitario dei visti, in futuro i visti Schengen - concessi per soggiorni fino a tre mesi - saranno rilasciati secondo criteri uniformi nella zona Schengen. Si tratta di una misura veramente urgente in un’Unione europea dalle frontiere aperte. Al contempo, viene chiarita la responsabilità degli Stati membri nel trattamento delle domande di visto. Normalmente, i richiedenti devono contattare lo Stato membro in cui è ubicata la loro destinazione principale. Il mio gruppo si compiace del fatto che i requisiti e le procedure per rilasciare visti di ingresso consentiranno un più rapido accesso a un gran numero di persone; in tal modo, coloro che viaggiano per lavoro ed entrano nell’Unione europea saranno trattati equamente e ne beneficeranno anche i turisti provenienti da ogni parte del mondo - che costituiscono senz'altro il gruppo più numeroso di viaggiatori in arrivo nell’Unione europea. In questo modo, potremo garantire il rapido trattamento delle domande di visto e, grazie allo screening di sicurezza, scongiureremo ogni tipo di abuso. Il Sistema di informazione visti rappresenta un punto di equilibrio tra la necessità di garantire la sicurezza e il bisogno di favorire un facile ingresso, e consente agli Stati membri l’accesso istantaneo e diretto a tutti i dati necessari per il rilascio dei visti. L’esame delle domande viene quindi semplificato e allo stesso tempo il rilascio dei visti garantirà in futuro maggiore sicurezza grazie all’uso di identificatori biometrici - ossia foto e impronte digitali. Il compromesso raggiunto tra il relatore, onorevole Lax, e il Consiglio tiene conto della posizione originaria del Parlamento ed è sostenuto da un’ampia maggioranza all’interno del mio gruppo. Colgo l’occasione per reiterare i miei più sinceri ringraziamenti all’onorevole Lax per il suo impegno e la sua eccellente cooperazione che hanno caratterizzato gli ultimi tre anni di questo dossier così complesso, che consente alla politica europea sui visti di ripartire su nuove e solide basi.
costep_2009-07-15_4_6	Signor Presidente, mi consenta, innanzi tutto, di complimentarmi con lei per la sua elezione. Le porgo i miei migliori auguri per i prossimi due anni e mezzo. Sono riuscito addirittura a capire la sua ultima richiesta di rispettare il tempo di parola senza usare le cuffie. Signor Primo Ministro, il suo predecessore non ha avuto un inizio semplice né positivo. L’accento era stato posto, giustamente, sulle tematiche dell’energia, dell’economia e dei rapporti esterni ma, come accade spesso nella vita, gli eventi reali si discostano dai piani. Per quanto concerne il conflitto di Gaza, la presidenza del Consiglio si è messa subito all’opera senza aver prima concordato un approccio europeo comune. Nella controversia sul gas che ha diviso Russia e Ucraina, milioni di persone si sono ritrovate al gelo prima che il vostro governo si facesse avanti e fungesse da intermediario, con risultati di grande successo. Nonostante le critiche, la vostra azione si è rivelata efficace anche in altri ambiti. Il fatto che l’Unione europea non abbia commesso l’errore di cedere al protezionismo, come accaduto negli anni '30, rappresenta una conquista della presidenza ceca che farà sentire i propri effetti a lungo termine. Il protezionismo era infatti (ed è ancora) un pericolo reale. In questo senso la presidenza ha adottato una linea chiara, sostenuta in particolare dal commissario per la concorrenza. Molti intendono sfruttare la crisi per promuovere un nuovo nazionalismo economico, ma sarebbe disastroso. Per il gruppo dell’Alleanza dei Democratici e dei Liberali per l’Europa, una concorrenza libera ed equa, così come viene disposta dai trattati, è la via per la crescita e la prosperità. Tuttavia, per accettare la libera concorrenza, i nostri cittadini vogliono e devono essere sicuri che le regole siano le stesse per tutti. La distorsione della concorrenza, la pratica della preclusione, la preferenza per le proprie società statali non porteranno alla fine della crisi, ma ci condurranno direttamente in un vicolo cieco. Durante la sua presidenza, la Repubblica ceca - uno dei nuovi Stati membri - ha dovuto giustamente richiamare all’ordine molti vecchi Stati membri: un’azione purtroppo necessaria, dato che il mercato interno non deve essere eroso e le regole devono essere rispettate. In ultima analisi il governo ceco si è dimostrato impotente di fronte alle continue vessazioni provenienti dal castello di Praga e al voto di non fiducia. La sua caduta, giunta alla metà del mandato presidenziale, è stato un evento senza precedenti. Tutta l’Europa ha guardato Praga con occhi stupefatti. Con questa mossa, la classe politica ceca non ha servito certo gli interessi del proprio paese né quelli dell’Europa. Signor Primo Ministro, lei ha dimostrato, in ogni caso, che in politica come nel calcio una partita può essere ancora stravolta anche se si aspettano i supplementari per procedere alle sostituzioni. Nel Consiglio europeo di giugno, si è dato il via a una revisione del sistema di sorveglianza dei mercati finanziari. Spetta ora alla Commissione portare avanti con determinazione questa iniziativa. Avete negoziato le garanzie per l’Irlanda, per cui speriamo che il referendum del 2 ottobre sia un successo. Gli Stati membri hanno raggiunto un accordo formale in merito a un candidato per il mandato di presidente della Commissione, venendo incontro a un’importante richiesta formulata dal nostro gruppo. Signor Primo Ministro, personalmente lei ha svolto un buon lavoro ed è riuscito a guadagnarsi molto rispetto. Tuttavia la prima presidenza ceca probabilmente non entrerà nei libri di storia come avevamo sperato tutti. Non possiamo però dimenticare il vostro motto: L’Europa senza barriere.
costep_2009-12-14_17_23	Signora Presidente, non sento di dover aggiungere niente a quanto ha detto il commissario. Condivido ciò che egli ha affermato, soprattutto le sue osservazioni conclusive sulla questione del futuro sviluppo del Fondo di adeguamento alla globalizzazione in relazione agli altri programmi - in particolare il Fondo sociale europeo - su cui noi, ovviamente, terremo un altro intenso dibattito congiunto. È assolutamente chiaro che questo Fondo di adeguamento alla globalizzazione non può neutralizzare le conseguenze della trasformazione strutturale, né può affrontare e superare le sfide della globalizzazione, e che, ovviamente, non è stato concepito in tal senso. Tuttavia, esso può certamente aiutare le persone colpite che dopo essere stato licenziate si trovano in una situazione occupazionale difficile e può offrire loro un’opportunità, con la riqualificazione, di avere nuovamente delle prospettive e di trovare un lavoro. Nonostante il dibattito sulla sussidiarietà, si tratta di una cosa che ovviamente ha un ruolo anche in questo contesto: dobbiamo sostenerlo e accoglierlo come un Fondo complementare a tutte le misure del Fondo sociale europeo di cui già disponiamo. A questo punto, vorrei solo dire un’altra cosa: nei bilanci nazionali, così come in quello europeo, esistono sicuramente programmi le cui spese sono più opinabili rispetto a quelle di un Fondo che fornisce assistenza diretta alle persone in una difficile situazione iniziale.
costep_2009-12-16_12_3	Presidente Malmström, grazie per la sua eccellente risposta. Ovviamente, parliamo di tre regioni: due zone di confine - la Vojvodina e la valle di Preševo, nella Serbia meridionale, ovvero una zona in cui si incontrano tre confini. Vorrei anche chiederle, in qualità di futuro commissario, di garantire che questi paesi proseguano il proprio sviluppo nel quadro di un programma di sostegno transfrontaliero. La Serbia interna, in particolare il sangiaccato di Novi Pazar è ovviamente tagliata fuori del tutto. Al sangiaccato occorre un adeguato sostegno, che ne migliori le condizioni economiche e contribuisca a risolvere i problemi legati alle minoranze. Tuttavia, c'è molta violenza, soprattutto nella Serbia meridionale. Vorrei chiedere al Consiglio di non distogliere l’attenzione da questa situazione esplosiva.
costep_2010-02-08_12_12	Signor Presidente, riteniamo che il punto sul Madagascar non sia particolarmente urgente oggi. Vorremmo pertanto chiedere che quel lasso di tempo sia utilizzato per discutere del caso di Mumia Abu-Jamal, giornalista afro-americano, accusato dell’omicidio di un poliziotto nel 1982 e condannato dopo un processo basato su prove indiziarie. Mumia Abu-Jamal è stato condannato alla pena capitale e attende nel braccio della morte da 30 anni. Finora non è stata trovata nessuna spiegazione soddisfacente per gli eventi che ruotano attorno a questo omicidio e le prove non sono mai state esaminate adeguatamente. Ad ogni modo, la pena di morte è una delle più evidenti violazioni dei diritti umani che conosciamo. Benché per questo procedimento fosse possibile commutare la pena di morte in ergastolo, l’accusa ha respinto questa possibilità alla fine di gennaio. La vita di Abu-Jamal è oggi più a rischio che mai. Vorremmo discuterne durante la sessione plenaria, in modo da decidere quale azione intraprendere per far sì che la sentenza venga sospesa e che Abu-Jamal abbia l’opportunità di dimostrare la sua innocenza in un giusto processo.
costep_2010-02-10_14_8	Signor Presidente, il presidente in carica del Consiglio ha detto giustamente che al momento non abbiamo un sistema sicuro per i viaggi aerei. Ci occorre maggiore sicurezza in tale ambito. Gli avvenimenti di Detroit e Monaco hanno dimostrato che vi sono lacune a livello di sicurezza. Per questo motivo si stanno introducendo precipitosamente i body scanner come se fossero la panacea di tutti i mali. Sono infatti già in uso negli Stati Uniti, nei Paesi Bassi e in altri paesi. Ciò induce tuttavia a chiedersi se i body scanner realmente rendano i viaggi aerei più sicuri. È una delle domande fondamentali alle quali dobbiamo rispondere. I body scanner pongono di fatto tutta una serie di interrogativi. Quale tipo di tecnologia si utilizza? Quale tipo di radiazioni emettono? Possono arrecare danno alla salute? Che cosa permettono di vedere? Si vedono soltanto punti verdi o rossi, oppure viene effettuata la scansione dell’intero corpo? Infine, siamo in grado di garantire la protezione dei dati? Visto che gli scanner sono inoltre costosi, se dobbiamo installarli, chi li pagherà? Sono molte le domande alle quali occorre dare risposta e lo stiamo facendo. Anche voi volete farlo e presentarci una soluzione. Qualunque cosa accada, abbiamo bisogno di una soluzione che valga per l’intera Europa. Dobbiamo altresì tener conto di Tel Aviv e della possibilità di usare un altro metodo. Dobbiamo ricercare i dinamitardi, non le bombe. Non possiamo pertanto adottare tale metodo indiscriminatamente perché implica discriminazione; dobbiamo invece sondare tutte le possibilità, proteggendo nel contempo i nostri diritti fondamentali.
costep_2010-02-24_17_15	Signor Presidente, sono lieto che il Parlamento europeo sia riuscito ad elaborare una risoluzione sulla relazione Goldstone che gode di un sostegno piuttosto ampio e non si limita a trasferire il conflitto in Medio Oriente a Bruxelles. Se non vogliamo sprecare un’occasione per creare una pace duratura, dobbiamo fare appello agli elementi che uniscono tutte le parti coinvolte, anziché sottolineare - come fa qualcuno qui - le cause di divisione. L’elemento unificante è l’applicabilità del diritto internazionale in materia di diritti umani in tutto il mondo. Tuttavia, così come le parti coinvolte nel conflitto devono consentire e favorire un’indagine indipendente, la comunità internazionale deve astenersi dall’esprimere un giudizio unilaterale. Per questo è assolutamente necessario chiarire che la demonizzazione unilaterale di Israele è fuori luogo non solo in questa discussione, ma in generale. Dobbiamo respingere chiaramente in Europa i poteri che lavorano per rimettere in discussione la legittimazione dello Stato di Israele; al contrario, i poteri che in Israele lottano con noi per la pace, la tolleranza e i diritti umani in Medio Oriente devono essere consolidati. Dobbiamo affermare a chiare lettere, qui e ora, che consideriamo inaccettabile l’ostruzionismo a danno delle ONG in Israele praticato dai rappresentanti del governo, come il ministro degli Esteri, Avigdor Lieberman. Questa politica è dannosa per il popolo di Israele e conseguentemente per la pace in Medio Oriente.
costep_2010-03-10_12_30	Signora Presidente, per noi è relativamente facile parlare quando le violazioni dei diritti umani avvengono altrove e ci sono anche persone che perdono la vita a causa delle loro idee. È importante sollevare questo punto. Orlando Zapata ha veramente perso la vita a causa dello sciopero della fame, e ora vi sono anche altri prigionieri che sono stati incoraggiati a intraprendere tale strada. Dobbiamo pertanto riflettere attentamente su come possiamo andare avanti in maniera mirata. Alcuni hanno affermato che non dovremmo assolutamente parlare con Cuba perché il regime che vige sull’isola è per noi inaccettabile. Altri - e non ritengo che questa posizione sia affatto difendibile, onorevole Ferreira - hanno espresso l’opinione secondo cui qui regnerebbe l’ipocrisia e al popolo cubano dovrebbe essere lasciata la libertà di compiere le proprie scelte politiche. A mio parere, la libertà di compiere scelte politiche cessa di esistere dinanzi alla violazione dei diritti umani e alla morte dei cittadini. In tali circostanze noi, come Parlamento europeo, dobbiamo fare qualcosa. Alla luce di ciò, è soltanto giusto che le proposte specifiche che sono state presentante - compresi alcuni suggerimenti nuovi proposti dall’onorevole Gahler - vengano discusse nei dettagli e che noi valutiamo cosa sia possibile fare per intervenire contro le violazioni dei diritti umani in tutto il mondo, e per aiutare i popoli del mondo.
costep_2010-03-24_19_9	Signora Presidente, signor Commissario, onorevoli colleghi, il vertice del G20 di Pittsburgh ha creato un modello valido. Ha chiesto l’introduzione di piani di ripresa economica per promuovere il lavoro dignitoso, piani che contribuiranno alla sicurezza e alla creazione di posti di lavoro, e ha fatto della crescita dell’occupazione una priorità. Invito dunque i ministri del Lavoro europei a esercitare pressione sui membri del G20 affinché, innanzi tutto, non si ritorni ai pacchetti per la ripresa economica, ma si lavori con maggiore impegno e, in misura più ampia, si creino posti di lavoro. In secondo luogo, bisogna adoperarsi per offrire impieghi a tempo determinato finanziariamente sicuri al fine di evitare la perdita di posti di lavoro; in terzo luogo, si promuovano gli investimenti pubblici per l’occupazione e una crescita ambientale sostenibile, e, infine, si rafforzino e si amplino le misure di sicurezza sociale per consentirvi l’accesso. In questo modo si potranno salvaguardare il potere di acquisto e l’occupazione nel mercato interno e si contribuirà a combattere la povertà. La cooperazione con le parti sociali deve stare particolarmente a cuore ai ministri dell’Occupazione europei nell’ottica di un rafforzamento del dialogo sociale che sia ancora più intenso di quanto auspicato dal Commissario.
costep_2010-04-19_24_4	Signor Presidente, anch'io vorrei associarmi ai ringraziamenti all’onorevole Dorfmann per la relazione. Il documento presentato evidenzia senza ombra di dubbio che vi sono ancora dei punti da chiarire circa la questione in oggetto. Analogamente agli oratori che mi hanno preceduto, anch'io ritengo che il quadro attuale per delimitare tali aree sia troppo grossolano. In molte parti non vengono soddisfatte le esigenze delle regioni svantaggiate. Dubito che riusciremo a venirne a capo solamente con questi criteri naturali. Dobbiamo inoltre considerare con attenzione la situazione sociale, che svolge un ruolo di prim'ordine nelle zone svantaggiate. Poiché i pagamenti a favore delle regioni svantaggiate sono essenziali per il sostentamento di molte famiglie, la Commissione deve riflettere ancora una volta su come perfezionare il quadro attuale, per offrire a molte regioni la possibilità di sopravvivere. Temo che l’attuazione del sistema attuale possa dare luogo a cambiamenti enormi che non sempre risultano comprensibili e che genereranno inquietudine e incertezza nel mondo agricolo. Dobbiamo riesaminare la questione.
costep_2010-04-21_5_20	Signor Presidente, grazie Commissario Malmström. Il mandato negoziale che abbiamo di fronte mostra, innanzitutto, che la Commissione e il Parlamento stanno portando avanti la stessa linea e che, se non altro, la collaborazione è stata avviata in modo positivo. Il fatto che il Parlamento europeo abbia respinto l’accordo a febbraio - e mi rivolgo a quanti hanno detto che si è trattata di una dimostrazione di forza - non ha, invece, nulla a che fare con un suo desiderio di pavoneggiarsi; si è trattato di un’assunzione di responsabilità - responsabilità per i diritti di coloro che rappresentiamo, ovvero i cittadini europei. I negoziati sul nuovo accordo ora in preparazione, relativo alla trasmissione dei dati bancari, risponderà soprattutto all’interrogativo cruciale su quale sia la posizione del Parlamento e dell’Unione europea in fatto di rispetto. Rispetto tra partner, rispetto per i cittadini, e rispetto per la legislazione europea. Siamo riusciti a inserire all’interno del mandato negoziale diverse questioni che riteniamo importanti. La risoluzione che adotteremo a maggio rispecchia in modo sostanziale le questioni effettivamente legate alla protezione dei nostri cittadini, alla tutela dei loro dati e dei provvedimenti giudiziari a loro disposizione, compresa la protezione extraterritoriale, specie quando tali diritti potrebbero essere violati in ambito extraterritoriale. Abbiamo anche parlato molto del trasferimento di dati aggregati - le cosiddette masse di dati. Ora si tratta di chiarire il fatto che nel mandato ora predisposto dobbiamo stabilire come e quando risolveremo tale problema. Altrimenti, sarà molto difficile rappresentare il tutto alla luce di quanto sin qui formulato. La risoluzione del Parlamento europeo lo mette in evidenza. Altrimenti sarà molto difficile rappresentare il tutto alla luce di quanto abbiamo dichiarato finora. La risoluzione del Parlamento europeo lo mette in evidenza in due paragrafi, il mandato negoziale solamente in uno. Sono fiducioso del fatto che la Commissione risolverà tale problema in modo sensato.
costep_2010-04-21_7_21	Signor Presidente, ho trovato molto convincenti gli interventi degli onorevoli Roithová, Březina e Mészáros, che hanno descritto l’analogo sfruttamento indiscriminato che si praticava nel paese in cui vivevano, la Cecoslovacchia comunista, l’inversione di rotta e la situazione odierna, per cui quella parte d’Europa è ora diventata alfiere della tutela ambientale e degli standard europei comuni. Credo che la stessa inversione di rotta debba avvenire nell’Europa intera. Non dobbiamo dimenticare che stiamo mettendo a punto nuove tecnologie. Perché dunque non proseguire con l’estrazione di una risorsa che è comunque in via di esaurimento e sviluppare innanzi tutto queste nuove tecnologie? Desidero chiarire un punto: se non saremo cauti, andrà perso un patrimonio irrecuperabile e le generazioni future ci malediranno per questo. Su questo tema, chiedo dunque che si adotti un approccio lungimirante: è fondamentale introdurre standard europei comuni perché il cianuro è un rischio ambientale che, così come i fiumi, attraversa le frontiere.
costep_2010-04-21_7_23	Signor Presidente, onorevoli colleghi, come appena osservato dall’onorevole Takkula, la tecnologia al cianuro è un metodo comunemente usato nell’estrazione, ma abbiamo anche sentito che è altamente pericoloso. Il disastro appena citato dall’onorevole Băsescu contaminò il Danubio e sconvolse tutti. Sapete quale sia il mio impegno per la regione del Danubio e, essendo la politica commerciale il mio ambito, mi chiedo quali contromisure possano essere adottate. L’Unione europea dispone di capacità limitate nell’estrazione dell’oro: l’obiettivo è dunque quello di affermarci sulla scena internazionale grazie alle innovazioni tecnologiche. So che il settore offre tecnologie ad alto livello: ad esempio, in Germania sono state messe a punto tecnologie ambientali che contribuiranno a rimpiazzare il cianuro. Dobbiamo far sì che l’alta tecnologia europea diventi spendibile sul piano commerciale e accessibile. Intravedo un notevole potenziale commerciale. Non dovremmo limitarci all’Unione europea, ma puntare a una svolta negli scambi internazionali, a tutto vantaggio dell’ambiente e della nostra economia.
costep_2010-05-18_5_7	Signora Presidente, vorrei esordire citando nuovamente la parola magica equilibrio, appena menzionata dall’onorevole Haglund. Sono del parere che, al momento di discutere il bilancio per il 2011, dobbiamo partire dalla seguente domanda Come trovare un equilibrio adeguato e responsabile? L’onorevole Fernandes ha parlato di populismo in relazione all’idea del Parlamento di adottare un approccio molto responsabile e improntato all’autodisciplina nel bilancio per il 2011. Sono totalmente in disaccordo con lui a tale proposito. Non ritengo sia populista giungere insieme alla conclusione che, visti i numerosi tagli che pretendiamo dagli altri paesi, occorra esaminare nei dettagli in che modo noi stessi pratichiamo l’autodisciplina. Al contrario, credo che sia proprio questa la responsabilità politica del Parlamento europeo, date le circostanze attuali. Alla luce dei tagli che vengono richiesti alla Grecia e ai bilanci pubblici in generale, da una parte dobbiamo avere il coraggio di legittimare gli incrementi che ci servono per svolgere responsabilmente il nostro lavoro, dall’altra dobbiamo saper anche trovare un limite e renderci conto che, viste le condizioni attuali, anche noi dobbiamo porci dei limiti, fa semplicemente parte dello scenario politico. Dobbiamo segnalare questa nostra disponibilità secondo il motto Abbiamo capito!. È importante dal punto di vista politico, e pertanto esorto ancora una volta tutti i gruppi a riflettere su quale segnale trasmetteremo al pubblico col bilancio del 2011.
costep_2010-05-19_7_1	Signor Presidente, ho grande considerazione di lei e della sua Presidenza, ma oggi devo avanzare una protesta. Ha dato la parola a diversi onorevoli colleghi, e per ben due volte agli onorevoli Lehne, Gollnisch e Fox. Anche io avevo avanzato un richiamo al regolamento in merito al calendario, un richiamo non da poco. Le chiedo di controllare la legittimità dell’emendamento n. 4: so che lo abbiamo respinto, ma è una questione di principio. Il trattato non fa riferimento a dodici plenarie l’anno, bensì a dodici plenarie mensili l’anno. L’emendamento presentato dall’onorevole Fox tentava di concentrare le plenarie di agosto e settembre in un’unica settimana, ma lo scopo non è convocare una prima e una seconda plenaria a settembre, ma una plenaria di agosto e un’altra di settembre. Mi preme precisare che si trattava di un’iniziativa illegittima.
costep_2010-06-15_11_16	Signor Presidente, le ribadisco la mia domanda: ritiene che la direttiva sulla responsabilità ambientale in merito all’estrazione di petrolio e di gas sia sufficiente? Vorrei sapere se, secondo lei, i limiti massimi di responsabilità, che non sono uniformi, sono adeguati alla luce della catastrofe che è avvenuta nel Golfo del Messico. Vorrei inoltre sapere se state discutendo dei miglioramenti che dovrebbero essere urgentemente apportati in merito alle ispezioni tecniche sulle piattaforme. Crede davvero che le condizioni ambientali e climatiche nell’Artico siano del tutto adeguate per le persone e la tecnologia tanto da evitare i rischi dell’estrazione petrolifera sottomarina? Forse i fondali non sono profondi come nel Golfo del Messico, ma le condizioni sono difficili.
costep_2010-11-10_18_4	Signor Presidente, che cosa prevede esattamente la politica europea per l’innovazione? Che cosa prevede la politica di ricerca europea? Se ci poniamo questo genere di domande e se le dovessimo rivolgerle ai comuni cittadini, per tutta risposta avremo solamente degli sguardi vuoti. Infatti, non è chiaro il valore aggiunto che produce la ricerca e l’innovazione in Europa. Per tale ragione siamo lieti che la proposta della signora Commissario Geoghegan-Quinn si apra con la definizione di innovazione. Che cos'è l’innovazione? L’innovazione comporta un profitto grazie a un prodotto o ad una licenza basata sulla conoscenza. È questo un elemento nuovo. Sono lieto che la Commissione abbia imboccato questa strada. Ad ogni modo, ora servono anche progetti più astratti, ma che possano essere compresi dall’opinione pubblica, in modo che i contribuenti europei capiscano che azioni vengono messe in atto in questa sede con il loro denaro. In proposito si può attingere ad un grande potenziale aumentando di due anni la durata della vita sana. Questo è un progetto che può essere compreso da tutti. Sono quindi lieto che il primo partenariato per l’innovazione sia volto proprio a conseguire questo obiettivo. Due ulteriori anni di vita sana: è un concetto facile da capire e che vale la pena di perseguire. Ne siamo a favore. Tuttavia, tengo a precisare, come ha indicato anche l’onorevole Merkies, che, se guardiamo semplicemente agli strumenti esistenti, abbiamo l’Istituto europeo di innovazione e tecnologia (IET), la Comunità della conoscenza e dell’informazione (CCI), le Iniziative tecnologiche congiunte (ITC), il cosidetto programma per la competitività e l’innovazione (CIP) - sono tutti programmi che già esistono. Se dovessimo aggiungerne un altro, il quadro si complicherebbe tanto da diventare difficile da capire. Dobbiamo scongiurare un’ipotesi del genere. I partenariati per l’innovazione sono tesi a mettere ordine in questa situazione, facendo confluire tutto in un unico sistema. Per tale ragione daremo il nostro assenso, solo se l’iniziativa è destinata a chiarire il quadro a beneficio dei contribuenti. Dobbiamo sempre sapere qual è la risposta alla domanda: che cosa produce un maggiore valore aggiunto europeo? Laddove la risposta sarà adeguata, daremo il nostro pieno sostegno.
costep_2010-12-13_18_14	Signora Presidente, lavoro in questo Parlamento ormai da un anno e ho esaminato numerosi fascicoli, ma nessuno è mai stato così complicato come quello presentato oggi. Desidero ringraziare sentitamente l’onorevole Mathieu e l’onorevole Cercas, i due relatori delle relative commissioni. Si tratta di un tema davvero molto difficile, perché in Europa viviamo di grandi ideali: vogliamo trattare in modo equo e giusto chiunque lavori e viva nell’Unione. È un principio su cui tutti possiamo concordare quale punto di partenza, ma la vera questione riguarda l’effettiva applicabilità di detto principio. È stato ricordato che, grazie al trattato di Lisbona, ora possiamo stabilire una politica comune in materia di asilo e immigrazione. La politica di asilo è molto importante per tutti noi, non soltanto in considerazione della Carta dei diritti fondamentali. È necessaria una politica di immigrazione anche per motivi economici, poiché hanno luogo cambiamenti demografici e abbiamo urgente necessità non soltanto di lavoratori altamente qualificati, bensì anche di lavoratori meno qualificati. La principale difficoltà che affrontiamo concerne la nostra azione. Come affermato dall’onorevole in 't Veld, nel 1990 gli Stati membri hanno affermato a Tampere l’intenzione di sviluppare una struttura comune. Non è ancora stato presentato nulla al riguardo. In altri termini, quanto stiamo discutendo oggi è un compromesso, pur imperfetto, che rappresenta comunque una forma di progresso, a mio avviso. Personalmente, comprendo quanti affermano la necessità di ulteriori discussioni. Nemmeno io sono totalmente soddisfatta. Ad esempio, ritengo molto importante che tutti abbiano accesso a una formazione e a un’istruzione più approfondite. Si tratta di una questione fondamentale, non solo per le persone coinvolte affinché possano entrare nel mercato del lavoro, bensì anche per noi, data l’effettiva necessità di lavoratori. Per quanto concerne la sicurezza sociale, ad esempio, sono già presenti numerosi sistemi differenti non armonizzati all’interno dell’Unione: come è possibile creare una serie di norme comuni riguardanti i diritti dei cittadini di paesi terzi in tutti i casi possibili? È molto difficile, per questa ragione ritengo positivo il compromesso che ci è stato presentato. Dobbiamo veramente votare a favore di tale compromesso, almeno così disporremo di uno strumento minimo.
costep_2010-12-15_5_16	Signor Presidente, sono lieto di rispondere alla domanda. Il governo irlandese ha commesso l’errore di concedere garanzie senza chiedere che il settore bancario fosse riformato, decisione irresponsabile che ha portato a un disavanzo di bilancio del 32 per cento. Lo sappiamo. Non si dovrebbero tuttavia confondere i problemi di altri Stati con quelli dell’Irlanda. L’Irlanda è un caso completamente diverso perché riguarda il secondo livello della crisi bancaria e non è un problema strutturale come in altri paesi. Onorevole Schulz, le lo sa come lo so io. La prego di non sviare la nostra attenzione. L’oratore accetta un’interrogazione con cartellino blu a norma dell’articolo 149, paragrafo 8, del regolamento
costep_2011-01-20_6_10	Signora Presidente, signor Commissario, onorevoli colleghi, se vogliamo che il Mar Nero diventi un’area di stabilità, sicurezza, democrazia e prosperità e che queste sfide e opportunità diventino realtà, dobbiamo sviluppare una strategia generale. Questo è lo scopo della risoluzione in esame che ha, pertanto, il sostegno del mio gruppo. Il nostro appoggio è anche dovuto al fatto che alcune delle nostre proposte sono state riprese nel testo, per esempio quelle riguardanti i conflitti non risolti nella regione, il miglioramento della cooperazione con la società civile, il sostegno ai progetti people-to-people e la promozione dei progetti su piccola scala nel contesto della cooperazione transfrontaliera. Vorremmo inoltre che si introducessero una politica sostenibile per l’energia e una maggiore efficienza energetica e che si creassero reti fra università e studenti. Mi sento, tuttavia, di criticare la mancanza di una posizione coerente rispetto al tema delle infrastrutture energetiche della regione - mi riferisco a questo proposito a Nabucco e a South Stream. Non riesco a capire perché non sia stato accolto il nostro appello a un più rigoroso monitoraggio delle piattaforme petrolifere nel Mar Nero. Meccanismi di monitoraggio sono assolutamente indispensabili alla luce della catastrofe che ha colpito il golfo del Messico. Per questo motivo oggi presentiamo di nuovo un emendamento in questo senso.
costep_2011-02-02_14_15	Signor Presidente, mi riferisco ai preparativi accurati per il vertice dell’energia e alle aree politiche prioritarie: onorevole Reul, come vede il fatto che, in un’importante intervista rilasciata oggi al Frankfurter Allgemeine Zeitung tedesco, il Commissario Oettinger ha messo in guardia l’Unione europea dallo stabilire obiettivi sulle energie rinnovabili eccessivamente ambiziosi? Sono passate solo poche settimane dall’entrata in vigore della direttiva sulle energie rinnovabili, di cui andiamo tutti così orgogliosi. Per quanto riguarda i preparativi accurati sul tema dell’efficienza energetica: che cosa ne pensa del fatto che il piano d’azione sull’efficienza energetica sia ancora nascosto in un cassetto e che pertanto non vi sia alcuna possibilità di parlarne al vertice?
costep_2011-02-02_14_9	Signor Presidente, onorevoli colleghi, stando alle notizie più recenti provenienti dal Mediterraneo meridionale e dall’Egitto, a Il Cairo si sta cominciando a sparare. La situazione sta degenerando. In seguito a tali notizie, non posso che rivolgere un appello ai capi di Stato e di governo europei affinché non aspettino fino all’ora di pranzo di questo venerdì per accordarsi su quale sia il messaggio giusto da trasmettere all’Egitto. È giunto da tempo il momento di dire chiaramente al Presidente Mubarak che deve prontamente dimettersi, un gesto assolutamente necessario per impedire che i disordini egiziani si aggravino ulteriormente e per garantire che gli eventi si evolvano in maniera analoga a quella tunisina. Sarebbe veramente vergognoso limitarsi a stare in disparte ad attendere gli eventi in Egitto. Applausi Il vertice dovrebbe in effetti essere dedicato all’energia. Tuttavia, alla luce dei preparativi a cui sto assistendo, non mi sorprende affatto che siano altre le questioni che determinano l’ordine del giorno. Lo slogan ci occorre la sicurezza dell’approvvigionamento energetico vi sta inducendo a prendere frequentemente contatto - soprattutto lei, Presidente Barroso - con paesi quali Azerbaijan e Turkmenistan. Recentemente il Commissario Oettinger, in seno alla commissione per l’industria, la ricerca e l’energia, si è soffermato su come svilupperemo i nostri rapporti in campo energetico con Iraq, Georgia e Turkmenistan. Alla luce degli eventi che si stanno verificando nel Mediterraneo meridionale, dove stanno venendo alla luce gli effetti delle nostre politiche di interessi e della nostra politica energetica esterna, ritengo che tale condotta sia rischiosa. So che abbiamo bisogno di diversificare, vista anche la situazione problematica e difficoltosa a est, con la Russia e i paesi di transito quali Bielorussia e Ucraina. Tuttavia, non possiamo instaurare rapporti con despoti e paesi in crisi solamente in nome della diversificazione. L’efficienza energetica e le energie rinnovabili rappresentano la soluzione per una fornitura energetica migliore e più affidabile, e devo dirle che lei si è dimostrato decisamente tollerante in tal senso, Presidente Barroso. Il Commissario Oettinger ha trascurato il settore che era stato così ben gestito dal Commissario Piebalgs, oppure - e questa è l’argomentazione più negativa - ha scelto ancora una volta di non promuovere tecnologie a prova di futuro, quali energie rinnovabili ed efficienza energetica, e ha preferito optare per il vecchio mix energetico. Improvvisamente scopriamo che al vertice verrà discussa la tariffa di riacquisto per le centrali nucleari, per l’energia atomica - buon Dio, si può sapere qual è la nostra posizione in seno al dibattito sulla modernizzazione e l’innovazione? Adesso sto veramente perdendo la pazienza. Applausi Forse siamo stati anche troppo pazienti con la questione della governance economica. Pare che adesso la Germania voglia seguire la via indicata da Schäuble. Tuttavia, le soluzioni che abbiamo sul tavolo non rappresentano ancora lo stato dell’arte. Ci serve qualcosa che vada oltre una modifica secondaria dello strumento di stabilità. Dobbiamo prendere una decisione urgente per modificare le condizioni di credito per Grecia e Irlanda, altrimenti finiremo per distruggere questi paesi. Dobbiamo aumentare la dotazione dello strumento per la crisi, altrimenti possiamo scordarci l’assistenza a Spagna e Portogallo nel prossimo futuro. Quello che ci serve con urgenza - giusto per mettere le cose in chiaro su questo punto - è una proposta su come intendiamo gestire la ristrutturazione del debito. è inevitabile, lo sanno tutti, e anche noi come Parlamento vogliamo portare avanti questa discussione.
costep_2011-02-16_11_36	Signora Presidente, le fluttuazioni del mercato sono importanti per il buon funzionamento del mercato stesso, al fine di creare incentivi per l’acquisto e la vendita delle merci. Per noi agricoltori, le operazioni a termine sui prodotti di base costituiscono una componente fondamentale dell’acquisto e della vendita dei raccolti. Forniscono un’occasione importante per garantire una corretta pianificazione, stabilendo in anticipo i prezzi e le quantità. A differenza della situazione dei nostri paesi industrializzati ricchi, i prezzi dei prodotti alimentari rappresentano un problema specifico in quelle regioni povere del mondo in cui le persone investono in alimenti gran parte del proprio reddito. Non dobbiamo intervenire sui mercati ogni volta che i prezzi cambiano, nel tentativo di combattere le naturali fluttuazioni. Ciononostante, senza una normativa quadro a livello internazionale applicabile ai mercati finanziari, non possiamo nemmeno pensare di regolamentare i mercati dei prodotti di base: se infatti sul mercato finanziario circola troppo denaro, esso troverà equivalenti idonei e le materie prime sono attualmente la scelta d’elezione. Pertanto, non dobbiamo stupirci se ora i prodotti agricoli sono diventati anche un ambito obiettivo di negoziazione.
costep_2011-03-09_16_12	Signor Presidente, che contrasto stridente! La rivoluzione, il cambiamento nel mondo arabo affascina. E noi tentiamo di renderci utili. Oggi abbiamo parlato della Libia. In giorni e settimane recenti, di Egitto e Tunisia. Ma il processo di pace è in stallo. Su questo sfondo, si riconosca molto chiaramente che Lady Ashton ci ha reso un servizio, convocando il Quartetto. Ottenere un gesto ora, in un momento di grande insicurezza nella regione e in Israele, è stato un grande servigio. Tengo a dirlo chiaramente. A volte noi la critichiamo, ma ora è giusto tributarle un elogio. Passando ai contenuti, voglio chiarire che secondo Israele non è scettico verso la democrazia nei Paesi arabi. Semplicemente questo cambiamento non è ancora giunto al termine. Se e quando ci sarà la democrazia, concordo appieno con i colleghi Pöttering e Swoboda: sarà un’enorme opportunità per far infine ripartire il processo di pace in Medio Oriente. La costruzione di insediamenti deve finire, questo deve essere chiari, così come i sofismi per giustificarla. Al riguardo i gruppi politici di questo Parlamento sono tutti concordi. Non disgiunte dalla rivolta nel mondo arabo, abbiamo assistito a proteste contro il regime di Hamas nella Striscia di Gaza. La situazione nei territori palestinesi non è semplice. Anche là la democratizzazione è una necessità. Per ora, fortunatamente sulla Sponda Occidentale abbiamo un interlocutore moderato e conservatore, ma a Gaza non è affatto così.
costep_2011-03-10_3_7	Signor Presidente, onorevoli colleghi, i pacchetti di salvataggio sono stati concepiti per proteggere gli Stati membri dell’Unione europea dall’insolvenza. Essi, tuttavia, stanno riversando sui cittadini brutali programmi di austerità mentre permettono ai responsabili di cavarsela indisturbati. A ciò si aggiunga che la Commissione sta interferendo nelle politiche salariali nazionali. Commissario Hahn, le argomentazioni formali da lei addotte secondo le quali il pacchetto non vuole assolutamente essere una serie di misure di natura sociale e politica, suonano assurde e mi rattristano profondamente. Una simile posizione è del tutto inaccettabile. La politica salariale non rientra fra le competenze dell’Unione europea. La politica portata avanti dalla Commissione in questo caso è in totale contrasto con l’idea di Unione europea. L’UE non è mai stata concepita come spazio di concorrenza in materia di retribuzioni e di dumping sociale. La politica della Commissione menziona l’inflessibilità dei salari che va ridotta. Sostiene che i salari dovrebbero rispecchiare le condizioni di mercato. L’analogia è con il cieco che descrive l’elefante. Chi scrive simili considerazioni non ha alcuna comprensione dei sistemi dei contratti collettivi. Con queste proposte si interferisce nella libera contrattazione collettiva e si riducono il dialogo sociale e la famosa autonomia delle parti sociali a una vera assurdità. Voglio sia chiaro che questo Parlamento ha il compito di garantire l’autonomia della politica della contrattazione collettiva, di proteggere il dialogo sociale e di evitare l’ulteriore sgretolamento della sicurezza sociale. Ci servono misure che prevengano una politica di austerità controproducente, non provvedimenti punitivi.
costep_2011-03-23_17_17	Signora Presidente, il Giappone vive ancora sotto la minaccia di una fusione nucleare. Il livello di radiazioni dalla centrale nucleare di Fukushima sta aumentando drammaticamente, l’ennesima, tremenda dimostrazione di quanto sia impossibile controllare l’energia atomica. Per questo chiediamo l’abolizione immediata dell’energia nucleare. L’energia nucleare riempie le tasche delle imprese elettriche, ma quando si verifica un incidente è la gente che ne subisce le conseguenze. Per questa ragione, l’Ue deve stabilire immediatamente l’obbligo che gli operatori delle centrali nucleari detengano un’assicurazione obbligatoria contro la responsabilità civile. Va assicurata una copertura sufficiente per tutti i danni alla salute, alle proprietà e ad altri beni in tutti gli Stati membri. L’Unione europea dovrebbe mettere finalmente un freno alla promozione dell’energia atomica e rescindere il trattato Euratom. Ad oggi vengono ancora versati miliardi di euro dei contribuenti a favore di una tecnologia pericolosa e ad alto rischio, mentre persistono i sottofinanziamenti di alternative sicure quali le energie rinnovabili.
costep_2011-05-11_4_17	Signora Presidente, Baronessa Ashton, siamo ancora molto lontani da una politica estera comune veramente degna di questo nome. Lei viene criticata per questo, ma talvolta mi sembra sia diventata il capro espiatorio in una situazione che esula dal suo controllo, causata dalla mancanza di volontà politica degli Stati membri nel concordare un approccio comune. Prendiamo l’esempio della Libia. Prima l’Italia ha bloccato l’imposizione di sanzioni, poi la Francia ha riconosciuto il Consiglio di transizione a Bengasi senza consultarsi con nessuno, e alla fine la Germania si è astenuta dal votare la risoluzione nel Consiglio di sicurezza delle Nazioni Unite. Lei non può fare niente per cambiare la situazione, che però conferisce un’immagine negativa all’Europa. In Siria avremmo dovuto imporre sanzioni più forti, ma anche in questo caso c'era bisogno di unanimità. Alcuni Stati membri sono contrari: Grecia, Italia e Spagna sono state citate dalla stampa, e anche la Germania potrebbe rientrare nel gruppo. In questo caso bisogna avere il coraggio di dire: siamo riusciti a metterne solo 13 in lista. Il requisito di unanimità ci sta paralizzando. Non funziona più con 27 Stati membri. C'è bisogno di un altro balzo in avanti nella politica estera e di sicurezza comune, e lo dico molto chiaramente all’onorevole Tannock e ai suoi amici Tory. Cosa può fare? Dica pubblicamente che la cooperazione europea è fallita e individui il responsabile. Utilizzi gli strumenti comunitari, soprattutto per promuovere la democrazia. Sono rimasto stupito sentendola parlare in Aula così apertamente del Fondo europeo per la democrazia. Stiamo redigendo un documento in materia con l’onorevole De Keyser come relatrice, e valutando i possibili requisiti. Chiarisco che non vogliamo una seconda iniziativa europea per la democrazia e i diritti dell’uomo (EIDHR) che sia burocratica, lenta, eccessivamente complessa e apolitica. Abbiamo bisogno di una soluzione non burocratica, rapida, semplice e politica. Se riuscirà a istituirlo avrà il nostro appoggio incondizionato.
costep_1997-02-19_12_34	Signor Presidente in carica del Consiglio, in primo luogo debbo dire che le sue parole mi tranquillizzano, poiché c'è ancora tempo fino al 1998 per il disegno definitivo. Desidero semplicemente che, attraverso la Presidenza del Consiglio, si trasmetta alla Banca centrale europea la preoccupazione dei milioni di cittadini europei che abitano nelle isole Canarie, nelle isole Azzorre, a Madeira, nelle isole greche, a Ceuta e a Melilla, cioè in tutta una serie di territori molto importanti, per il fatto che in questa carta - e sembra che l’area di validità della moneta si identifichi con quella raffigurata nella carta - non sono riportati detti territori, giacché potrebbe nascere il sospetto che la moneta non abbia validità in tali regioni. Benché il problema possa apparire di poco conto, per gli abitanti di tali regioni costituisce una preoccupazione fondamentale, e vorrei essere rassicurato circa il fatto che, attraverso la Presidenza del Consiglio, verrà trasmessa alla Banca centrale europea la preoccupazione dei deputati che, in qualche misura, rappresentano tali regioni.
costep_1997-03-10_5_16	Signor Presidente, nemmeno io credo di essere una mucca come diceva l’onorevole Nassauer del collega Schulz. Credo che su questo siano d’accordo non solo i socialisti ma tutti noi e non per questo mi rallegro di non essere controllata. Di ben altro si tratta. Quando vedo che all’aeroporto la mia valigia, sulla base dell’etichetta su di essa apposta, può passare mentre io debbo mostrare un documento d’identità, ovviamente sorge in me qualche perplessità. Evidentemente, come è già stato detto in quest'Aula, non si può negare che Schengen rappresenti un progresso sulla strada della libera circolazione. Tuttavia è un passo così timido e, soprattutto, così poco chiaro che alcuni di noi sono preoccupati. Certamente abbiamo fatto dei progressi ma come? Esclusivamente tramite accordi intergovernativi che non possono essere facilmente controllati né dal Parlamento europeo né dai Parlamenti nazionali a causa del loro carattere sovrannazionale. Vorremmo sapere se continueremo così o se, come ci è stato detto tante volte, riusciremo a disporre di una base giuridica che ci consenta di progredire. Per questa ragione mi pare opportuna la relazione e desidero congratularmi con la relatrice per il suo contenuto. Si è parlato di flessibilità. Flessibilità per avanzare. Possiamo discuterne tanto più che in linea di principio siamo d’accordo. Avanzare ma come? Io credo che occorra creare una situazione di maggiore democrazia, più diritti, più libertà e soprattutto non bisognerebbe trovarsi in presenza di accordi fra governi che pongono eccessivamente l’accento su certi problemi come per esempio quello dell’emigrazione. So che si tratta di un problema ma non possiamo lavorare enfatizzando soltanto l’aspetto sicurezza o le frontiere per affrettarsi a offrire soluzioni che come minimo sono poco trasparenti. Dobbiamo rispondere ai cittadini, dobbiamo adempiere la promessa che noi abbiamo fatto, nel noi includo anche me stessa fra coloro che sono interessati all’avanzamento dell’Unione europea; si alla promessa fatta di una Unione europea libera, aperta e nella quale si possa liberamente circolare; si a una Unione il più flessibile possibile che avanzi verso uno scenario più democratico e non, come nella CIG, offrendo poche cose su cui è facile per gli Stati trovarsi d’accordo e poter dire ai cittadini di non preoccuparsi poiché esiste un consenso comune sulla sicurezza sulle modalità della quale però i cittadini non debbono intervenire.
costep_1997-03-11_12_33	Ringrazio il signor Commissario per aver dato oggi all’Assemblea questa informazione. Ad ogni modo, è del tutto evidente che resta molta strada da percorrere, ed il passo è lento. In effetti, come ci informa il signor Commissario, l’accordo di cooperazione con l’Uzbekistan, firmato nel giugno del 1996, è stato ratificato soltanto dall’Uzbekistan. Vorrei chiederle se di recente la Finlandia lo abbia ratificato o meno. Nel caso del Kazakistan, i paesi sono stati effettivamente sette. Il Kazakistan stesso, che affronta gravi problemi di deficit democratico, non lo ha ratificato. E la stessa cosa accade per il Kirghizistan. A quanto pare, questo Parlamento, che ancora non ha ratificato nessuno dei tre accordi menzionati, ha intenzione di ratificare dopodomani quello relativo al Kazakistan. In ogni caso, per quanto riguarda i tre accordi a cui il signor Commissario ha fatto riferimento, relativi a Mongolia, Turkmenistan e Tagikistan, sarebbe necessario accelerare al massimo la procedura, giacché l’obiettivo primario è quello di intensificare il dialogo politico con tali paesi.
costep_1997-05-14_11_23	Signor Presidente in carica del Consiglio, il Consiglio ha risposto a questa interrogazione come avrebbe fatto un burocrate, con il solito bla bla bla che non dice niente. Non risponde alla mia domanda concreta, che è come e quando approverà il regolamento. Lo ha fatto con i paesi PECO. Signor Presidente in carica del Consiglio, un giovane ceco, romeno o ungherese può beneficiare della formazione professionale e dei programmi. Un giovane magrebino no. Intratteniamo con questi paesi del sud del Mediterraneo una politica di partenariato, basata sul libero scambio e sul lavoro congiunto. Come potremo lavorare con loro stante l’enorme squilibrio oggi esistente in materia di formazione professionale? Come è possibile che noi europei facciamo questo, cioè aprire i mercati e chiudere le porte alla formazione umana? Signor Presidente in carica del Consiglio, non ha risposto alla mia domanda. È una grave responsabilità. Stiamo discriminando i paesi più poveri, cioè i paesi del sud del Mediterraneo.
costep_1997-06-10_3_11	Signor Presidente, onorevoli deputati, giunge realmente in un momento chiave la discussione congiunta di oggi, iniziata con l’intervento del presidente dell’Istituto monetario europeo, Alexandre Lamfalussy, e durante la quale è stato espresso apprezzamento, al quale anch'io mi associo, per l’operato del dottor Lamfalussy e, in particolare, per il buon rapporto che egli ha saputo creare con il nostro Parlamento (lo scorso anno ho avuto l’onore di redigere la relazione sulla prima Relazione del suo istituto). Ci troviamo dinanzi a un nuovo elemento di incertezza nato a seguito della posizione espressa ieri dalla Francia nella riunione di ECOFIN e a una settimana dalla riunione di Amsterdam che dovrebbe portarci a un nuovo Trattato. Ritengo di estrema importanza concludere questa discussione constatando che il Parlamento europeo consolida, rafforza e ribadisce con estrema chiarezza la necessità di conseguire l’Unione economica e monetaria e l’euro alle condizioni e alle scadenze previste. Ritengo che, al momento attuale, qualsiasi motivo di incertezza potrebbe aumentare le difficoltà di una situazione economica in progressiva ripresa, come indicano sia l’evoluzione dell’economia europea dello scorso trimestre sia le previsioni della stessa Commissione per l’anno in corso e il prossimo anno, che abbiamo discusso in questa sede, e che dovrebbero offrire un quadro economico adeguato proprio per la realizzazione di questo progetto. Un progetto che, come sapete, presenta anche una dimensione politica molto importante per il conseguimento dell’Unione europea. Desidero ribadire che il momento attuale non è il più idoneo per chiedere a istituzioni come l’Istituto monetario europeo o la futura Banca centrale europea di attuare politiche che non competono loro. L’Istituto, e successivamente la Banca, devono garantire determinate condizioni di stabilità e solvenza e livelli di inflazione contenuti che trasmettano un’immagine di credibilità, sicurezza e solvibilità a livello internazionale. Solo quando i governi e le amministrazioni avranno attuato le proprie politiche economiche in un quadro concorrenziale, potremo risolvere il problema più grave della società europea: la disoccupazione. Però non dobbiamo pretendere che tali istituzioni si accollino i compiti di altre amministrazioni e governi, sebbene gli impegni presi in campagna elettorale risultino a brevissimo termine più redditizi in termini di voti.
costep_1997-06-11_10_2	Signor Presidente, credo che innanzi tutto si debba ringraziare la relatrice per parere, onorevole Maria Paola Colombo, per il suo lavoro su questo tema, lavoro che è complementare rispetto a quello da noi realizzato nella commissione per l’occupazione e gli affari sociali; e dobbiamo altresì esprimere il nostro ringraziamento a quanti nella commissione per l’occupazione e gli affari sociali - gli onorevoli Waddington, Wolf e Schörling - hanno presentato emendamenti. Emendamenti che hanno senz'altro arricchito la relazione e che sinceramente mi sono sembrati molto importanti. Uno di tali emendamenti è relativo all’incidenza dei tagli alla spesa pubblica in campi quali la sanità, l’istruzione ed altri settori in cui il tasso occupazionale femminile è molto elevato: considera dunque come questo genere di tagli alla spesa pubblica possa andare a discapito dell’occupazione femminile. In taluni emendamenti si prevede che le misure del codice di condotta siano rivolte non già ad un gruppo, ma a tutti i lavoratori e a tutte le lavoratrici, cioè soprattutto alle lavoratrici, che molto spesso hanno contratti cosiddetti spazzatura, a tempo parziale, ecc. È altresì importante la proposta della onorevole Susan Waddington di effettuare uno studio sull’incidenza del codice di condotta in questo campo entro tre anni, per vedere se non sia assai più conveniente convertirlo in uno strumento giuridico. Il codice di condotta prevede, in sintesi, che i destinatari siano le parti sociali, i governi e le associazioni. Prevede altresì l’analisi delle strutture salariali e l’applicazione di sistemi di valutazione dei posti di lavoro e, preliminarmente, la raccolta del maggior numero possibile di informazioni sui sistemi retributivi, che sono diversi nei vari paesi, nonché lo studio delle procedure di negoziazione collettiva, onde stabilire dove sia necessario intervenire per evitare la discriminazione salariale. Vent'anni dopo l’applicazione della direttiva del 1975, si può constatare - e lo constatano sia la relatrice per parere, onorevole Colombo Svevo, sia le statistiche della stessa Unione europea - che esiste una differenza salariale del 20-30 % tra uomini e donne per lavori di pari valore. Secondo un’altra statistica, soltanto nel 20 % dei negoziati si trattano temi relativi alla discriminazione tra uomini e donne. Pertanto, è ancora molta la strada da percorrere. Io debbo dire che sono alquanto scettica riguardo agli accordi su base volontaria, perché se non siamo capaci di rispettare la legislazione che è giuridicamente vincolante, non so se saremo capaci di rispettare accordi su base volontaria, come è il codice di condotta tra i datori di lavoro e le varie parti sociali. Tuttavia, poiché la differenza salariale continua a sussistere, senza che la normativa sia stata in grado di porvi rimedio, a me sembra che qualsiasi misura che si riesca ad adottare possa risultare utile. Un modo perché sia utile può essere, in primo luogo, quello di promuovere la formazione e l’informazione della donna, onde facilitarne l’accesso ai negoziati collettivi. In secondo luogo, promuovere la presenza della donna nei comitati aziendali. Perché esistono uomini che discutono e difendono i diritti della donna, però, in linea generale, debbono essere le donne stesse a tutelare i propri diritti. L’attuale precarietà occupazionale - si diceva in uno degli emendamenti - ed i tagli alla spesa pubblica non favoriscono la situazione. Noi crediamo che il settore pubblico darebbe probabilmente un buon esempio all’iniziativa privata se adottasse misure intese a ridurre le discriminazioni salariali. Riteniamo che sia necessaria la trasparenza, non soltanto nei sistemi di valutazione dei posti di lavoro, ma anche nei negoziati collettivi. È necessario sensibilizzare ed informare le parti sociali, diffondere il codice di condotta non soltanto tra le grandi imprese, non soltanto tra i governi, ma soprattutto tra le PMI, che nell’Unione europea creano più dell’85 % dei posti di lavoro. Io aggiungerei altresì la diffusione tra le associazioni femminili. Per quanto riguarda noi relatrici, cercheremo di far pervenire questo codice a tutte le associazioni femminili, affinché lo utilizzino quale strumento per la tutela dei loro diritti. Si dovrebbe altresì considerare l’ampliamento dell’articolo 119, ora che siamo in questa fase conclusiva della Conferenza intergovernativa. Con l’ampliamento di tale articolo verrebbe sancita nel nuovo Trattato la parità retributiva per lavoro di pari valore.
costep_1997-10-01_4_19	Signor Presidente, in questo momento ci troviamo in un periodo di transizione fino a quando non entrerà in vigore l’Unione monetaria, che sarà lo strumento che ci permetterà di diventare più competitivi e di far convergere le nostre economie. Tuttavia, ciò che è certo è che oggi gli Stati membri stanno compiendo degli sforzi importanti al fine di risanare le proprie finanze e di rendere possibile tale convergenza. Gradirei che il Presidente della Commissione valutasse lo sforzo compiuto dagli Stati membri a favore della convergenza delle economie e l’incidenza che esso ha sul mercato del lavoro e sulla creazione di posti di lavoro. Vorrei inoltre che il Presidente della Commissione valutasse quale sia stato il grado di adempimento dei piani pluriennali di occupazione dopo il 1995 e come tali piani siano stati valutati dalla Commissione.
costep_1997-10-01_8_7	Signor Presidente, onorevoli colleghi, prima di tutto, vorrei congratularmi con l’onorevole Graziani per la sua relazione e, inoltre, accogliere con un saluto la sua presenza in Aula in quanto significa che egli si è ristabilito. Vorrei contribuire al dibattito con due argomenti fondamentali. Il primoè che, in un momento in cui stiamo parlando dell’aggiornamento delle relazioni transatlantiche, acquista particolare importanza questa relazione sui nostri rapporti con il Canada perché il Canada, fin dall’inizio - e specialmente nei momenti più difficili -, si è sempre schierato con la causa europea e con la libertà, e questo bisogna riconoscerlo e attualizzarlo. Non si tratta soltanto di parlare con gli Stati Uniti. Vorrei sottolineare altri due aspetti. Uno riguarda la nuova dimensione che caratterizza le relazioni transatlantiche nella misura in cui il Canada ha intrapreso la creazione di una zona di libero scambio con gli Stati Uniti - il Trattato NAFTA - che in seguito è stata estesa al Messico, e che, in questo momento, sta considerando la possibilità di creare una zona di libero scambio continentale, per tutta l’America, il che significa che, in un futuro non troppo lontano, dovremo rivedere anche le nostre relazioni non solo economiche - e questo dev'essere accolto con favore perché ci riguarda direttamente -, ma anche politiche. Allo stesso modo, ritengo che sia opportuno sottolineare l’aspetto delle nostre relazioni con il Canada che si riferisce al rispetto della legislazione internazionale e del contesto delle relazioni dell’Organizzazione mondiale del commercio, e mi riferisco in particolare alle legislazioni extraterritoriali che, come nel caso della legge Helms-Burton, stanno danneggiando sia il Canada che l’Unione europea. Ritengo infatti che sia opportuno congiungere gli sforzi in questo senso. Come ultimo punto, signor Presidente, desidero evidenziare un aspetto che ritengo importante nella relazione e al quale l’onorevole Graziani ha integrato emendamenti presentati, tra alcuni altri, dal sottoscritto, che si riferiscono al settore della pesca. Èimportante rilevare che è opportuno - come ha osservato l’oratore che mi ha preceduto - che delle relazioni secolari come quelle della pesca possano essere sviluppate nei termini rispettosi della legislazione internazionale. Sappiamo bene che gli argomenti della pesca sono polemici e prova di questo è la guerra del salmone attualmente in corso tra Stati Uniti e Canada. Si sa già che, come disse un vecchio leader comunitario, Gesù aveva scelto dei pescatori come suoi apostoli perché la pesca può diventare un argomento assai polemico. Credo comunque che sia positivo ed importante per il futuro che sviluppiamo le nostre relazioni in un clima di solidarietà, di cooperazione e di rispetto della legge internazionale.
costep_1997-10-23_3_65	Signor Presidente, onorevoli colleghi, è già stato fatto riferimento all’entità della catastrofe scatenata dagli incendi forestali che stanno devastando il sud-est asiatico, specialmente l’Indonesia. Stanno bruciando superfici di terreno che, in termini europei, superano l’estensione di qualsiasi dei principali Stati membri dell’Unione. La proposta di risoluzione congiunta, elaborata da sei gruppi parlamentari, fa riferimento agli effetti devastanti sulla salute e sulle piccole economie di milioni di abitanti delle zone colpite e io desidero associarmi a queste stesse dichiarazioni. Tuttavia, onorevoli colleghi, vorrei attirare l’attenzione sulla preoccupazione causata dal progressivo numero di catastrofi naturali come questa e dalla carenza di misure correttive circa determinate attività industriali del mondo sviluppato che minacciano l’ambiente, causa del cambiamento climatico, di fronte alla passività di coloro che sono obbligati ad adottare misure di prevenzione più efficaci. La dichiarazione rilasciata dal Presidente Clinton in queste ultime ore dinanzi alla Società Nazionale di Geografia annunciando le loro proposte in relazione alla riduzione delle emissioni di CO2 è semplicemente insoddisfacente in quanto insufficiente. Insufficiente per i suoi obiettivi finali e per le scadenze che si preannunciano. Siamo alla vigilia della Conferenza di Kyoto organizzata dalla Nazioni Unite circa il cambiamento climatico. È doveroso compiere uno sforzo affinché l’appuntamento di Kyoto non si chiuda con un fallimento, come è avvenuto durante precedenti conferenze simili in quest'ultima parte del secolo. Non possiamo aspettare che avvenga una nuova catastrofe come quella dell’Indonesia per inviare degli esperti e trasferire dei fondi affinché sia spento il fuoco, mentre allo stesso tempo continuiamo ad essere paralizzati nell’adozione di misure di prevenzione per evitare il surriscaldamento del pianeta, che rappresenta la prima causa e l’origine di numerose catastrofi.
costep_1997-11-05_3_39	Signora Presidente, il dibattito sulla paralisi delle strade francesi è un dibattito che è diventato quasi un rituale che si ripete tutti gli anni. Gli oratori che mi hanno preceduto hanno fatto riferimento ad alcuni aspetti relativi alla libera circolazione. Ritengo che sia positivo che sia il Commissario Kinnock a ricoprire questo incarico attualmente. Io, certamente, non riesco ad immaginare il Commissario Kinnock al comando di una carica della cavalleria della Commissione allo scopo di sgomberare la strada LilleBruxelles. Non credo che sia questa la sua funzione. Non lo immagino diventare un repressore dei lavoratori francesi in un nuovo Germinal, tuttavia, lo conosco sufficientemente per aspettarmi da lui un’iniziativa di carattere ambizioso, volta a rendere possibile una politica sociale nel settore dei trasporti e una grande politica comunitaria in ambito sociale. Il Commissario Kinnock potrà cogliere questa occasione per avviare una siffatta ed ambiziosa politica.
costep_1997-11-18_12_10	Signor Presidente, signora Commissaria, in primo luogo vorrei congratularmi, come hanno fatto gli altri colleghi, con l’onorevole Izquierdo per aver redatto questa complicata, difficile, importante e interessante relazione. Una relazione su cui abbiamo discusso, inoltre, durante lunghe giornate in seno alla commissione per la politica regionale e nella quale si valuta il risultato ottenuto negli ultimi anni dalla politica di coesione comunitaria come elemento fondamentale della costruzione e del futuro dell’Unione europea. È necessario riflettere e tendere in considerazione, al momento di discutere e di votare questa relazione, alcuni punti che sono di vitale importanza non soltanto nel passato più recente, ma nell’immediato futuro in vista dell’ampliamento. Per quanto riguarda le politiche di coesione bisogna sottolineare quale risultato positivo il fatto che le disparità esistenti tra gli Stati della coesione e gli altri Paesi si siano ridotte. Sfortunatamente però, permangono le differenze regionali relative al reddito e sono aumentate invece le differenze riguardanti i tassi di disoccupazione. Questo fatto lascia intravedere la mancanza di coordinamento tra le diverse politiche comunitarie e constata la necessità di un’impostazione globale al fine di assicurare la loro coerenza in vista della coesione economica e sociale. Un ulteriore fattore di preoccupazione, signor Presidente, sollevato nel corso del dibattito dedicato a questa relazione, è stato quello di voler ritirare il Fondo di coesione per quei paesi che accedono alla prima fase dell’Unione economica e monetaria. Questa idea, di per se stessa, poco solidale, va contro lo spirito e la lettera del Trattato, che include in modo esplicito il Fondo di coesione e il suo metodo di applicazione. Le necessità di progetti ambientali e di infrastrutture per i trasporti sono vitali per questi Stati, si estendono nel tempo e si richiede una grandissima economia per poterli finanziare. Tuttavia, l’accesso all’Unione economica e monetaria è assolutamente congiunturale e non è affatto contraddittorio né incompatibile con quanto appena ricordato. La Commissione europea lo ha definito così nell’Agenda 2000 e questo perché, tra le altre cose, il suo Servizio giuridico ha emesso un parere che sta alla base dell’attuazione del Fondo di coesione, indipendentemente dal fatto di adempiere o meno ai criteri di convergenza e dal fatto di accedere o meno alla moneta unica. Non servirà a nulla, e così risulta dalla relazione dell’onorevole Izquierdo, lo sforzo compiuto da un paese per accedere alla terza fase dell’Unione economica e monetaria se immediatamente questo viene punito ritirando il Fondo di coesione che è risultato e risulterà essere di vitale importanza nel corso di tutto il processo. Per questo motivo, signora Commissaria, riteniamo che sarebbe opportuno che lei comunicasse per conoscenza, ai membri di questo Parlamento, il contenuto del parere emesso dal suo Servizio giuridico, riguardo a questo argomento. Spetta a noi, dal Parlamento europeo, rafforzare la ragione per cui la coesione è stata introdotta nel Trattato, ovvero l’identificazione di un’Europa solidale, di un’Europa giusta e di un impegno sociale.
costep_1998-01-13_4_29	Signor Presidente, onorevoli colleghi, signor Presidente della Commissione, la discussione sulle relazioni fra l’Unione europea e gli Stati Uniti contiene sempre elementi di grande interesse politico. Dotare le relazioni fra Stati Uniti e Unione europea di un quadro politico, economico e commerciale in grado di sviluppare tutti i campi possibili di cooperazione, è un obiettivo e un’esigenza per il prossimo futuro come è stato evidenziato questo pomeriggio. Tuttavia occorre ricordare innanzi tutto che l’Unione europea è la prima potenza commerciale del mondo. In secondo luogo che l’istituzione dell’euro dovrebbe fungere da stimolo per il negoziato della nuova Agenda transatlantica e in terzo luogo, che, nell’ambito della globalizzazione che favorirà soprattutto le economie più competitive, l’Unione europea non può dimenticare i suoi impegni con i paesi in difficoltà né modificare il suo tradizionale sistema di negoziato bilaterale, decurtare i suoi bilanci per la cooperazione, o proteggersi, come fanno gli Stati Uniti, sia come misura di rappresaglia esterna che come risultato di ipotetiche pressioni interne. Tutti riconosciamo agli Stati Uniti l’importante ruolo svolto nella difesa della democrazia. Un’altra cosa è che il suo concetto di democrazia abbia conciso sempre con il nostro, e che le sue ansie, legittime d’altra parte, di collaborare per la libertà dei popoli, si siano concretizzate a volte in leggi eccezionali con la sacrosanta scusa della sicurezza nazionale o delle minacce esterne che per esempio nel caso cubano hanno portato le relazioni bilaterali in una situazione delicata. Occorre riconoscere che l’Unione europea ha un certo svantaggio nei confronti degli Stati Uniti quando si tratta di prendere decisioni in situazioni eccezionali. L’attuazione di meccanismi di difesa commerciale come risposta a ritorsioni esterne è difficile, come abbiamo potuto constatare, però non impossibile. Lo sviluppo del concetto di Unione europea come entità politica rafforzerà la nostra posizione negoziale nelle istituzioni internazionali e soprattutto nell’Organizzazione mondiale del commercio, organismo che dovrebbe essere interpellato per ogni contenzioso invece di tentare di risolvere tali problemi passando dalla porta di servizio con gli europei che cedono sempre sacrificandosi sull’altare della pax americana. L’Unione europea non può desistere e non svolgere il ruolo che le compete come prima potenza commerciale del mondo; deve inserire nell’Agenda transatlantica altre questioni forse più ostiche, come quelle ambientali e le questioni di carattere sociale. Infine vorrei congratularmi con la onorevole Mann per il magnifico lavoro svolto e ricordare alla Commissione che nella nuova Agenda transatlantica dobbiamo tener conto anche dello sviluppo di tutto il continente americano, al quale ci unisce, a livelli diversi, una gamma di accordi che agevoleranno il grande mercato atlantico nel quale anche gli Stati Uniti sono interessati e al quale vogliono dare impulso. In questa Agenda non potrà mai figurare, come è stato già detto in alcune occasioni, una ripartizione del potere politico che miri a fare dell’America del sud e dell’America centrale altrettante zone di chiara influenza statunitense.
costep_1998-01-16_3_4	Signor Presidente, questa iniziativa, che senza dubbio l’Assemblea approverà, dovrebbe portarci a fare una considerazione preliminare circa la necessità che nel bilancio comunitario figuri il Fondo europeo di sviluppo. Con ciò, l’Unione persevererebbe nel proposito di rendere sempre più coerente la sua azione in ambito estero, dato che il controllo diretto del bilancio di questi fondi le darebbe maggior efficacia. Possono sussistere dubbi sul fatto che una politica di sviluppo sostenibile o efficace esiga, in molti casi, il condono del debito quando a causa di tale debito il paese non può estinguere né debito né interessi senza mettere a repentaglio il proprio sviluppo economico futuro? Cercare di costringere determinati paesi a sostenere spese impossibili rende impraticabile l’aiuto allo sviluppo e finanche pregiudica la realizzazione di riforme economiche. Il forte indebitamento di alcuni paesi ha, inoltre, un effetto deterrente sugli investimenti, provoca la fuga di capitali, porta a concentrare eccessivamente gli sforzi verso l’esportazione causando squilibri, desertificazione di zone rurali e persino scarsità di approvvigionamenti alimentari interni. Ne risente anche la stessa stabilità politica di questi paesi del terzo mondo. Non parliamo poi di quelle democrazie che sono nate da regimi dittatoriali. Perciò credo che, come propone la Commissione, l’Assemblea debba appoggiare la decisione di mantenere questi aiuti a Stati come Burundi, Etiopia, Guinea Bissau, Madagascar, Mozambico, Niger, Ruanda, São Tomé e Principe, l’ex Zaire, Zambia e Uganda. Non possiamo pretendere che questi paesi del terzo mondo antepongano l’estinzione del debito alla propria crescita economica. Dobbiamo rendere compatibili estinzione del debito e sviluppo autonomo di questi paesi, se non vogliamo trovarci nella condizione di dare con una mano quello che togliamo con l’altra, aumentando gli aiuti umanitari nonché gli aiuti allo sviluppo.
costep_1998-01-29_3_5	Signora Presidente desidero affermare, in primo luogo, che la relazione presentata dall’onorevole Izquierdo Collado ci sembra molto opportuna, tuttavia, per il momento essa è esclusivamente una valutazione tecnologica della realizzabilità delle reti idrauliche transeuropee. In questo Parlamento, nell’Unione europea, stiamo lavorando al quinto programma quadro di ricerca e sviluppo e in tale ambito si è data particolare importanza al tema dell’acqua. Si è attribuita molta importanza all’acqua, signora Presidente, perché la maggioranza dei deputati è convinta - gli altri non del tutto, ma se ne accorgeranno assai presto - che l’acqua è molto più importante del petrolio, del gas naturale o di qualsiasi altra fonte di energia, proprio perché senza acqua non esiste la vita. È certo che tutto ciò che può derivare da questo studio deve innestarsi nel quadro della politica di gestione dell’acqua che, come ha ben evidenziato l’onorevole Izquierdo Collado, sta muovendo i primi passi e è ancora in una fase di inizio all’interno dell’Unione europea. Chi dovrà realizzare questo studio, naturalmente, dovrà svolgere varie analisi, in primo luogo dovrà tener conto delle possibili alternative - e la prima di esse è fare un miglior uso dell’acqua. Possiamo infatti risparmiare molta acqua se di essa facciamo un uso migliore. In secondo luogo, è necessario considerare altre fonti, come ad esempio la desalinizzazione dell’acqua del mare che, per l’Unione europea è fondamentale, dal momento che è essa stessa a produrre strumenti tecnologici che esporta in altri paesi. Infatti il problema maggiore del XXI secolo sarà il problema dell’acqua ed è possibile che addirittura si verifichino guerre per l’acqua. È vero che stiamo parlando di una questione tecnologica di immensa portata. In terzo luogo sarà necessario effettuare bilanci energetici. Se consumiamo troppa energia, se i risultati energetici non sono accettabili, le reti idrauliche transeuropee serviranno a poco. Tuttavia, in ogni caso, esistono già molti bacini idrologici collegati fra loro e già si stanno facendo travasi di acqua da uno all’altro. Tuttavia è ovvio che, innanzi tutto, dovremmo predisporre questi collegamenti ed effettuare i travasi all’interno dei nostri paesi. Il paese al quale apparteniamo l’onorevole Izquierdo Collado ed io, la Spagna, dispone di moltissima acqua che tuttavia è mal distribuita nel tempo e nello spazio. Ce n'è molta al nord del paese, sui monti Cantabrici, e ce n'è poca a sud. Per questa ragione studieremo a fondo il modo di attuare il piano idrologico all’interno del nostro paese. Nel caso si rivelasse conveniente e l’Unione europea decidesse a favore, ben volentieri faremmo nostra la politica in materia d’acqua, che prevede la connessione a una rete idraulica transeuropea. Naturalmente sarà necessario studiare a fondo gli aspetti economici. L’acqua è mal gestita, non viene tenuta in debito conto e non dispone delle risorse economiche sufficienti. Ne sono sprovviste soprattutto le amministrazioni comunali. Penso che, ben che vada, il lavoro di valutazione tecnologica dovrà tener conto di tutto ciò. È ovvio che è necessario valutare l’impatto ambientale: la legislazione europea ce lo impone. Tuttavia sarebbe necessario effettuare una valutazione strategica dei piani idrologici di ogni stato. Desidero comunicare al relatore che il gruppo del partito popolare europeo sosterrà la sua relazione anche se alcuni di noi hanno ancora qualche riserva o forse affrontano questo importante argomento da un diverso punto di vista. In ogni caso mi congratulo per la sua relazione.
costep_1998-05-13_2_7	Signora Presidente, onorevoli colleghi, il 2 di questo mese, sabato, il Parlamento europeo ha celebrato la nascita dell’Unione monetaria con 11 Stati membri dell’Unione europea. L’Unione monetaria prevede una moneta unica, l’euro. Con questa decisione, si è compiuto un ulteriore ed importante passo avanti verso la dimensione economica e monetaria dell’Unione, che ha anche un’enorme importanza politica. L’emissione di moneta è espressione di sovranità e la moneta unica europea è sinonimo della sovranità europea che dovrà contribuire ad approfondire la dimensione politica dell’Unione europea. A seguito della decisione del Parlamento europeo tuttavia, il Consiglio europeo, nel proporre il presidente ed il vicepresidente e gli altri quattro membri del direttorio della Banca centrale europea, ha suscitato una certa inquietudine. Quella che avrebbe dovuto essere una conquista storica è stata invece distorta di fronte all’opinione pubblica a causa di una disputa che non avrebbe mai dovuto verificarsi. Per fortuna, la sostanza ha avuto la meglio sulla forma. La comunità finanziaria internazionale ha accettato l’Unione monetaria e l’euro. I membri proposti hanno ottenuto il benestare da parte delle istituzioni economiche e finanziarie più importanti e più prestigiose a livello internazionale. Per quanto riguarda le audizioni svoltesi in seno al Parlamento europeo, desidero sottolineare che il gruppo del Partito europeo dei liberali è favorevole alle proposte contenute nella relazione del presidente della sottocommissione per i problemi monetari, la onorevole Randzio-Plath. Per quanto riguarda la proposta specifica a proposito del Presidente, ne rispettiamo l’indipendenza ed il mandato che è stato proposto. Durante l’audizione, l’attuale Presidente dell’Istituto monetario europeo ha confermato le proprie qualità personali, a noi già note grazie appunto ai suoi interventi in qualità di Presidente dell’Istituto. Ne rivendichiamo un ruolo indipendente da qualsiasi pressione che possa limitare la realizzazione degli obiettivi assegnati dal Trattato di Maastricht alla Banca centrale europea. Signora Presidente, onorevoli colleghi, inizia una nuova ed importantissima tappa per consolidare l’euro. La Banca centrale europea è strumento fondamentale per la realizzazione degli obiettivi previsti dal Trattato di Maastricht. Faremo in modo che questo processo si svolga nella trasparenza e che anche gli impegni assunti dai membri del comitato esecutivo durante le audizioni si traducano in realtà.
costep_1998-07-14_8_18	Signor Presidente, vorrei innanzi tutto ringraziare l’onorevole Anastassopoulos per il suo ottimo lavoro. In effetti è necessario avere alcuni principi comuni nella procedura elettorale per l’elezione di quest'Assemblea, uno dei quali dev'essere quello del rispetto globale per la proporzionalità, ma è inoltre anche necessario che tutti i popoli che compongono l’Unione europea, tutte le identità nazionali, possano inviare rappresentanti eletti da loro a questo Parlamento. E negli Stati in cui convivono diverse etnie, diversi popoli, come è il caso dello Stato spagnolo, nel quale baschi, catalani e altri sono nazioni che compongono uno Stato, è necessario che questa pluralità trovi riscontro anche all’atto di costituire le circoscrizioni elettorali per il Parlamento europeo. Per noi che crediamo in un progetto europeo federale, è importante che i cittadini sentano la realtà europea come qualcosa di vicino, qualcosa con cui identificarsi. E stabilire circoscrizioni territoriali avvicina l’Europa ai propri cittadini e alle sue realtà nazionali e culturali. Per questo è importante l’articolo 2 della relazione, secondo cui ogni Stato membro costituirà circoscrizioni territoriali, obbligo che varrà sostanzialmente per gli Stati con più di 20 milioni di abitanti, nei quali questa mancanza di rappresentanza territoriale è più evidente. Alcuni governi, come quello spagnolo, sono contrari a ripercuotere la loro pluralità interna sulla costruzione europea. È una visione arcaica, centralista, che teme il riflesso di realtà come quelle basca, catalana o altre nella politica europea. Ma non hanno da temere: noi non vogliamo essere presenti in Europa per distruggere nulla, bensì per costruire uno spazio comune europeo. Daremo un nostro contributo solidale a un progetto, quello europeo, che diventi riflesso e somma multiculturale di ogni realtà, non solo di quella francese, spagnola e britannica, bensì anche di quella catalana, basca, scozzese, gallese ecc. Per questo fissare circoscrizioni territoriali per le elezioni europee può e deve essere un passo per raggiungere quest'Europa di tutti con la partecipazione di tutti i suoi popoli.
costep_1998-07-16_5_30	Signor Presidente, se la Nigeria, di cui abbiamo appena discusso, con le tragiche morti inaspettate del generale Abacha e del capo Abiola, potrebbe ricordare una tragedia scritta da un Sofocle moderno, il caso del Togo potrebbe piuttosto ispirare un vaudeville . Questo è quanto si potrebbe dire, se ciò non fosse offensivo per il popolo del Togo, che ha partecipato con vero entusiasmo e con vocazione democratica alla prima tornata delle elezioni presidenziali. Signor Presidente, la risoluzione elaborata da alcuni gruppi è, a mio modo di vedere, estremamente moderata e ragionevole e, naturalmente, segue il criterio di coloro di noi che, prima di partecipare alla penultima riunione dell’Assemblea paritaria, nutrivano seri dubbi sull’opportunità di rallegrarsi per gli avvenimenti di quel paese. Ora resta soltanto da sperare che il generale Eyadema, che detiene il potere da oltre trent'anni, riconosca di non poter continuare ad essere una specie di Mobutu bis ed introduca una soluzione democratica in cui il popolo del Togo possa pronunciarsi con la libertà che finora gli è mancata. Fino ad allora, non vi è dubbio che il mantenimento dei criteri restrittivi per gli aiuti europei debba essere appoggiato in maniera ferma e decisa.
costep_1998-09-16_14_7	Signor Presidente, signor Commissario, onorevoli colleghi, desidero prima di tutto ringraziare l’onorevole Harrison e complimentarmi per la sua relazione. Ringrazio inoltre il Comitato economico e sociale per aver chiesto alla commissione giuridica un parere in merito a questo progetto di direttiva e per aver accolto quasi tutti gli emendamenti da questa proposti. Sono tuttavia dispiaciuta che, data la rapidità con cui si è approvato questo progetto legislativo in prima lettura, non abbia avuto luogo la discussione che avrebbe meritato la direttiva, data la sua portata. Con tale direttiva, per la prima volta l’Unione europea interviene profondamente nelle istituzioni e nei procedimenti di diritto civile, nei codici di procedura civile, nei sistemi e negli ordinamenti giudiziari degli Stati membri. Lo fa, a mio parere, senza una sufficiente base giuridica e, a partire dal progetto della Commissione, con una superficialità giuridica che non tiene conto della differenziazione del diritto civile né delle esigenze di una regolamentazione europea di alto livello qualitativo. Entrambe le commissioni incaricate si sono sforzate di eliminare quanto meno le incongruenze più evidenti dal progetto della Commissione. Ma persino se domani si accogliessero i nostri emendamenti così come proposti, non potremmo comunque andare fieri di questo prodotto della legislazione europea, perché troppe sono le incongruenze che rimangono o che emergeranno al momento dell’applicazione pratica. La commissione giuridica è favorevole agli obiettivi della direttiva, ma non può concordare su tutti i punti dei provvedimenti proposti. Soprattutto su due aspetti la nostra opinione diverge da quella del Comitato economico e sociale. In qualità di commissione giuridica, non vogliamo che in futuro gli Stati membri debbano istituire tre diversi tipi di procedure di ricorso per il recupero dei crediti. Ciò sarebbe complicato e costoso, senza peraltro contribuire alla certezza del diritto. Proponiamo pertanto l’eliminazione di una di queste procedure, vale a dire quella prevista dall’articolo 5. Siamo inoltre contrari al fatto che in futuro le agenzie di recupero crediti abbiano maggiori diritti e siano favorite rispetto agli avvocati nella prestazione di servizi transfrontalieri. Dobbiamo anche considerare una sentenza della Corte di giustizia della Comunità europea che rimette la questione dell’obbligo di patrocinio esclusivamente agli Stati membri. In qualità di rappresentante della commissione giuridica e del mio gruppo desidero pertanto raccomandare di votare contro gli emendamenti nn. 8, 12 e 25 e a favore degli altri, soprattutto del n. 23.
costep_1998-09-16_7_13	Signor Presidente, da luglio la situazione in Kosovo continua a complicarsi. È evidente che le prime vittime sono i rifugiati, la gente che muore. La situazione si complica anche dal punto di vista politico. Si complica all’interno ed anche nei paesi che circondano la regione. Ad esempio in Albania, dove Berisha cerca di sovvertire nuovamente l’ordine democratico e di mettere alle strette un governo che di certo non è stato molto efficiente, ma che rappresenta il governo che gli albanesi, a maggioranza, hanno voluto. Il problema è che l’Unione europea ancora una volta non è in grado di intervenire. Le ragioni sono varie: assenza, debolezza, dispersione, iniziative scoordinate, nomine diverse, embarghi che non vengono applicati - e in questo caso non si tratta del solito paese che viene denunciato, ma del Regno Unito il quale asserisce che vi sono impegni internazionali vincolanti che gli impediscono di approvare l’embargo sulla navigazione aerea. Come bisogna agire? Aumentando la pressione sul responsabile. E il responsabile è Milosevic assieme al suo governo, per il quale invece la situazione non è complicata, dato che vuole conseguire i suoi obiettivi a tutti i costi. È certo, comunque, che il Kosovo deve autodeterminarsi in una Serbia democratica.
costep_1998-10-21_4_16	Signor Presidente, nutro seri dubbi sulla possibilità di rallegrarci per quanto è stato realizzato dalla comunità internazionale nelle ultime settimane. Credo anzi che dovremmo eliminare la forma passiva nella frase seguente: Milosevic è stato obbligato a negoziare. Non è vero invece che Milosevic ha obbligato la comunità internazionale a negoziare? Con Milosevic non si è negoziato il rispetto della risoluzione 1199 del Consiglio di sicurezza, ma solo i punti che egli ha ritenuto opportuni. Di fatto, dopo gli accordi, la situazione è rimasta invariata. Ad esempio, gli osservatori che vengono inviati in Kosovo non finiranno per diventare ostaggi? Immaginiamo che Belgrado non rispetti gli accordi. Con 2000 osservatori in loco, la comunità internazionale, la NATO, oserà intervenire militarmente? Sarebbe semplicemente una pazzia. È una trappola, una trappola che può rivelarsi mortale. Ricorda il Consiglio l’obiettivo di democratizzare la Iugoslavia? Presterà attenzione alle parole di González una volta per tutte? O finiremo prigionieri di Holbrooke e del labirinto da lui creato? Onorevole Dupuis, questa volta sì, sono d’accordo con lei: Milosevic è un criminale internazionale e deve essere giudicato dalla Corte dell’Aia.
costep_1998-11-16_7_6	Signor Presidente, reputiamo valida la proposta della Commissione che possiamo accettare e appoggiare. In sede di commissione per la protezione dell’ambiente, la sanità pubblica e la tutela dei consumatori, tutti i gruppi politici hanno collaborato, ciò nondimeno sono stati presentati alcuni emendamenti. Sono d’accordo inoltre con il collega, onorevole Needle, il quale ha dichiarato che il lavoro svolto in sede di commissione è stato fruttuoso e ha consentito di presentarci in seduta plenaria con una posizione ampiamente accettata. Come ultimamente succede di frequente, in sede di commissione parlamentare sono stati approvati troppi emendamenti disconcordanti e quindi scarse sono le possibilità di inserirli in un testo coerente. Per questa ragione è stato necessario riprendere l’emendamento n. 31 che non altera quanto è stato approvato in commissione, ma facilita la comprensione e la sicurezza giuridica del testo. D’altro canto, considerando il settore e i pazienti stessi, occorre ribadire in questa Aula, che in tal modo si agevolerà la ricerca; la sperimentazione ne risulterà armonizzata tramite un sistema abbastanza efficace i cui elementi sono semplicemente la comunicazione della sperimentazione clinica, un termine di trenta giorni e un solo comitato etico. Se ne trarrà il vantaggio di una maggiore rapidità nonché di sicurezza giuridica e infine saranno sufficientemente salvaguardati i diritti fondamentali delle persone, un tema che ha preoccupato tutti noi fin dall’inizio. La proposta pertanto risponde anche a un altro obiettivo, quello della concordanza con le norme internazionali.
costep_1998-11-17_4_19	Signor Presidente, ringrazio sinceramente il relatore e tento di precisare quattro idee, quattro riflessioni che a mio avviso arricchirebbero la relazione. Innanzi tutto, nella relazione manca un riferimento al coordinamento delle politiche economiche con la politica monetaria, cioè, al coordinamento del Consiglio economia e finanze con la Banca centrale europea. Nella recente letteratura sul tema, in particolare Krugmann, ci si comincia a chiedere se è logico e coerente continuare a dare priorità alla stabilità dei prezzi visto che per quanto riguarda la creazione di occupazione siamo a livelli storicamente bassi. E pur credendo, come ha detto l’onorevole Gasòliba i Böhm, che la stabilità economica è il brodo di coltura per la creazione di posti di lavoro, credo altresì che siano necessari un maggiore coordinamento e una maggiore attenzione della Banca centrale europea nei confronti di questo obiettivo. Secondo, deploro che non si è tratto profitto dall’esperienza di questo Parlamento quando sono stati fatti confronti, benchmarking, fra la creazione di posti di lavoro in Europa e negli Stati Uniti. A prescindere da alcune idee qui ribadite da taluni oratori - flessibilità e liberalizzazione di determinati mercati, fondamentalmente del mercato dei servizi e del lavoro - nella relazione si indica che negli Stati Uniti le cause principali di stimolo alla creazione di posti di lavoro sono stati il maggiore impegno nella ricerca e nello sviluppo, la maggiore partecipazione dell’iniziativa privata a questo sforzo comune e la scelta di favorire la R+S mediante sgravi fiscali in caso di aiuti diretti, collegando così i progetti all’ottenimento dei vantaggi. Terzo, in materia fiscale si parla di IVA rispetto ai settori ad alta intensità di mano d’opera. Mi pare sia giunto il momento di chiedersi se è coerente continuare con un’imposta sul valore aggiunto come quella partorita nel 1967, quando in Europa c'era abbondanza di posti di lavoro e mancava la mano d’opera, e permettere la deduzione immediata dell’imposta che grava sui beni d’investimento favorendo in tal modo la sostituzione di mano d’opera con macchinari. Ultima osservazione. Sono d’accordo con quanto si riferisce alle reti transeuropee ma è giunto il momento di procedere e dire se le finanzieremo imputandole alle riserve di eccedenze o tramite l’emissione di titoli di debito pubblico oppure in altra forma.
costep_1998-11-18_12_48	Signor Presidente, rare volte i diversi relatori di una commissione hanno lavorato così all’unisono come è accaduto in sede di commissione per la pesca a proposito della riforma dei Fondi strutturali. Abbiamo voluto evitare di lasciare un eccessivo margine di discrezionalità alla Commissione per quanto riguarda le azioni strutturali per la pesca, nonché neutralizzare le contraddizioni e le enormi difficoltà di programmazione che la proposta attuale comporta. Per questo motivo, in veste di relatrice per parere della commissione per la pesca sul regolamento quadro, ho proposto la creazione di uno strumento giuridico che consenta l’elaborazione di un regolamento sui Fondi strutturali per la pesca, lo SFOP, e che raggruppi, in modo orizzontale, tutte le azioni strutturali destinate al settore della pesca, così come la Commissione ha già fatto per l’agricoltura. La necessità di uno strumento giuridico unico a carattere settoriale è stata facilmente compresa dalle varie commissioni del Parlamento. Mi auguro che la proposta di modifica verrà incorporata nella prima lettura. Infatti, la pesca ha bisogno di tutta una serie di misure strutturali che devono essere le stesse per l’intero settore, a prescindere dalla regione in cui una determinata impresa di pesca abbia sede. Lo strumento giuridico deve pertanto avere carattere orizzontale. Tale carattere orizzontale, imprescindibile, viene meno a causa della programmazione regionale prevista nella proposta della Commissione per le regioni dell’obiettivo 2. Ciò comporterà enormi difficoltà di programmazione nel settore della pesca e gravi rischi di delocalizzazione delle imprese, dato che queste si installeranno nei luoghi in cui esistono programmi regionali o in cui i programmi regionali sono per loro più favorevoli. Era necessario pertanto correggere tale tendenza per lasciare agli Stati membri la possibilità di fissare il livello più adeguato di programmazione per il settore della pesca, indipendentemente dalla regione di cui si tratta. Signora Commissario, avrà notato che molti deputati sono intervenuti sul tema della pesca. Il settore della pesca è molto colpito Il Presidente interrompe l’oratore
costep_1998-11-18_15_6	Signora Presidente, la politica di coesione è un elemento di solidarietà a vantaggio delle aree meno favorite. Le regioni destinatarie in via prioritaria degli aiuti, così come le definisce la Commissione, sono quelle dell’obiettivo 1, il cui reddito è inferiore al 75 percento della media europea. Punto di riferimento per tale definizione è la comunità autonoma o la regione. La procedura di selezione, che potrebbe sembrare equa, va corretta. Vi sono province che, pur non avendo la dimensione di una regione, hanno esigenze oggettive ed il loro reddito è purtroppo al di sotto del livello richiesto. È necessario quindi prevedere eccezioni, limitate certo, affinché queste province possano rientrare nell’obiettivo 1 e ricevere gli aiuti in modo prioritario. Le province in queste condizioni sono parecchie, ad esempio nei Paesi baschi vi è la provincia delimitata dalla riva sinistra del Nervión e dell’Ayala, con una popolazione di 350.000 abitanti, un reddito inferiore al 75 percento della media europea, un tasso di disoccupazione al di sopra del 20 percento ed un tessuto socioeconomico che deve essere urgentemente rivitalizzato. Confina inoltre con due comunità autonome che rientrano attualmente nell’obiettivo 1, Castiglia-León e Cantabria. Per questo, l’inserimento della riva sinistra del Nervión e dell’Ayala nell’obiettivo 1 non lascerebbe alcun vuoto nella mappa europea degli aiuti. Sarebbe un atto di solidarietà nei confronti degli abitanti della regione ed una condizione necessaria per dare nuovo impulso agli investimenti ed all’attività economica della provincia e per creare nuovi posti di lavoro. È necessario prevedere la possibilità di eccezioni nella mappa dell’obiettivo 1 affinché le esigenze concrete ed obiettive di sostegno trovino spazio nei Fondi strutturali al di là dei limiti politici ed amministrativi. Vi è un altro aspetto della proposta della Commissione che deve essere modificato. Le aree industriali dell’obiettivo 2 potrebbero non ricevere più gli aiuti a favore della formazione e dell’occupazione del nuovo obiettivo 3. Sarebbe un vero controsenso. Dov'è necessaria la formazione delle risorse umane se non nelle aree soggette a riconversione industriale? Solo grazie a questa modifica i Paesi baschi, al pari di altre aree industrializzate europee, potrebbero continuare a percepire circa 8.000 milioni di pesetas l’anno. Mi auguro che domani il Parlamento voti a favore dell’utilizzo di questo Fondo per la formazione nelle zone dell’obiettivo 2, quelle soggette a riconversione industriale. La formazione per l’occupazione è senza dubbio necessaria nelle zone d’Europa in cui, con un tasso di disoccupazione elevato, si stanno compiendo notevoli sforzi in termini di riconversione industriale e tecnologica.
costep_1998-12-15_5_14	Signor Presidente, a nome della commissione per la pesca vorrei associare la nostra soddisfazione a quella già espressa in precedenza alla relatrice, la collega Barbara Dührkop. Nel corso delle varie fasi della procedura di bilancio, la commissione pesca ha collaborato con la relatrice generale per il bilancio 1999 principalmente attraverso colui che fu il relatore originario della commissione per la pesca, l’onorevole Apolinario, ormai non più membro di questo Parlamento. Benché l’unico emendamento presentato dalla commissione pesca sia inteso a proporre un lieve aumento degli stanziamenti destinati alle azioni di controllo, vorremmo cogliere quest'occasione per ribadire una serie di priorità centrali nell’azione della nostra commissione per la pesca, che cito non in ordine d’importanza: innanzi tutto, le azioni di controllo del rispetto effettivo della normativa comunitaria; secondo, l’azione specifica in materia di pesca artigianale e di pesca costiera; terzo, la questione della ricerca strettamente legata all’andamento del quinto programma quadro; quarto, i Fondi strutturali, tema del quale abbiamo già avuto modo di parlare in varie occasioni e, infine, la questione degli accordi internazionali, sulla quale vorrei soffermarmi un attimo. In merito agli accordi internazionali, gli stanziamenti proposti per l’esercizio 1999 sono in calo rispetto a quelli del 1998 sia in termini di stanziamenti d’impegno che di pagamento. Indubbiamente si tratta di un taglio giustificato, ma in merito vorremmo fare un importante commento: la commissione pesca attira l’attenzione delle autorità di bilancio sulla difficoltà che nascerà, all’atto di redigere il bilancio per l’anno 2000, a seguito dell’accordo con il Marocco in scadenza il 30 novembre 1999 e il cui costo di 120 milioni di ecu all’anno assorbe in pratica metà di questa categoria. L’autorità di bilancio dovrà dimostrare la propria capacità di gestione per garantire la disponibilità degli stanziamenti di bilancio necessari in vista della stipula di un nuovo accordo, pur mantenendo il riserbo sull’importo per non mettere a repentaglio i negoziati con il Regno del Marocco.
costep_1998-12-15_7_15	Signora Presidente, certamente, come è già stato rilevato, questo bilancio è storico, ma secondo me non lo è perché la onorevole Dührkop, con la quale mi congratulo per il lavoro svolto, è la prima deputata iberica a fungere da relatore generale; non è storico nemmeno perché sarà l’ultimo bilancio delle prospettive finanziarie 1993-1999 vigenti né perché inciderà su quelle future, sempre che ci siano, il che non è affatto sicuro, e non è storico secondo me neanche perché è il primo bilancio in euro. Tutto ciò lo sapevamo fin dall’inizio della procedura di bilancio. È invece storico, secondo me, perché durante questa procedura di bilancio il Consiglio si è impegnato per iscritto, e stamane lo ha ripetuto a voce, a rispettare gli accordi firmati. Abbiamo «strappato' al Consiglio una dichiarazione eccezionale in tal senso. Magari alcuni saranno sorpresi, ma è la prima volta in quarant'anni che il Consiglio unilateralmente rilascia una dichiarazione in cui afferma che rispetterà i propri impegni. Forse a qualcuno sembrerà logico e pleonastico, ma non è stato così nella storia della Comunità. Questa dichiarazione del Consiglio riguarda la questione della flessibilità delle future prospettive finanziarie che certamente volevamo sottoscrivere e ottenere ma, tengo a sottolinearlo, non a qualsiasi prezzo. Onorevoli colleghi, la base del mio mandato negoziale attuale è la risoluzione del 4 dicembre 1997, nella quale il Parlamento si pronunciava a favore di prospettive finanziarie nuove e adeguate alle sfide che l’Unione europea dovrà affrontare nei prossimi anni. Il Parlamento accetta pragmaticamente il massimale dell’1, 27 percento per le risorse proprie e pretende meccanismi di flessibilità: da un lato, clausole di revisione delle prospettive finanziarie, dall’altro meccanismi che agevolino il trasferimento fra categorie e lo sblocco di nuove risorse qualora necessario. In un documento di lavoro di alcuni mesi fa ho segnalato che il problema deriva dall’articolo 12 dell’accordo interistituzionale in vigore, che prevede la revisione delle prospettive finanziarie in base alle maggioranze previste al punto 9 dell’articolo 203 del Trattato, ma che il Consiglio applica l’unanimità tramite una decisione interna che impedisce qualsiasi flessibilità. Per porre fine a questa rigidità abbiamo introdotto i cosiddetti emendamenti strategici, che a mio giudizio si possono ormai ritirare, visto l’accordo della settimana scorsa. Devo segnalare che in prima lettura l’emendamento n. 708 sui Fondi strutturali aveva una sua logica, peraltro spezzata dal Consiglio il quale ha tolto gli stanziamenti di impegno dalla riserva e li ha inseriti nella linea, mentre ha mantenuto il taglio degli stanziamenti di pagamento: francamente, in questi termini preferisco tornare al progetto preliminare di bilancio. Che cosa credono di risparmiare in questo modo gli Stati membri? Nel migliore dei casi, gli interessi su 500 milioni di ecu al 3 percento. In fin dei conti, la Germania risparmierebbe da 2 a 3 milioni di euro nel corso dell’anno; è il massimo risparmio possibile. Ha valore simbolico, questo? È ovvio che ciò che conta sono gli stanziamenti di impegno, ma si provi a spiegare che abbiamo tagliato soltanto gli stanziamenti di pagamento, che in realtà non contano, signora Presidente. Sulla stampa circola già un’interpretazione da cui si deduce una riduzione dei Fondi strutturali. E, signora Presidente, se simbolo proprio dev'essere, preferisco quello della solidarietà.
costep_1998-12-16_6_27	Signor Presidente, in primo luogo desidero congratularmi con gli autori delle relazioni che contengono informazioni e proposte molto utili, in pratica tutto ciò che dovremmo dire e fare. Dico in pratica per non dire proprio tutto, che è forse troppo. Ma vorrei fare alcuni commenti. Dovremmo essere molti più severi - voglio dirlo a voce alta - in tutte le nostre azioni sia all’interno che all’esterno dell’Unione europea. Non desidero anticipare il dibattito che avrà luogo più tardi, ma vi sono questioni - ad esempio i diritti delle donne, il turismo sessuale che, come ricordavano alcuni oratori, dipende molto dall’atteggiamento degli europei, ed il trattamento che riserviamo ai cittadini dei paesi terzi - sulle quali dovremmo stare molto attenti perché, soprattutto per quanto riguarda l’ultimo punto, ne va della nostra credibilità all’esterno dell’Unione. Ad esempio, nel mio paese, lo spettacolo degli immigrati che si accalcano a Ceuta o a Melilla non è compatibile con l’enfasi e l’entusiasmo con cui difendiamo i diritti dell’uomo. Dobbiamo appoggiare i programmi di sostegno alla democrazia ed al rispetto dei diritti dell’uomo all’esterno. Dobbiamo appoggiarli politicamente. Il Parlamento già lo fa, ma dobbiamo anche appoggiare la Commissione affinché possa agire con efficacia e tenere conto dei costi di questi programmi dal punto di vista economico e in termini di gestione. A volte non ne siamo del tutto consapevoli o, se lo siamo, non agiamo di conseguenza. In terzo luogo, desidero insistere, come è già stato fatto in questa sede, e mi pare non inutilmente, sulla creazione del Tribunale penale internazionale e sulla sua legittimità internazionale. Solo così potremo agire in maniera efficace su scala planetaria, evitando il sorgere di nuovi problemi e di un nuovo ideologismo o patrimonialismo sui diritti dell’uomo. Il caso Pinochet dimostra come solo attraverso tale legittimità internazionale, che dovrà essere frutto di un generale consenso, potremo realizzare nuovi progressi.
costep_1999-02-08_4_5	Signor Presidente, desidero associarmi alle parole della onorevole García Arias che ha espresso un sentimento condiviso non soltanto dalla delegazione socialista spagnola, ma anche da tutti gli altri deputati. Noi tutti rendiamo omaggio al lavoro della nostra collega deputata. Sappiamo che si dimette per ragioni di salute ed esprimiamo la speranza che possa rimettersi per riprendere a lavorare con noi. E comunque la ricordiamo e la sentiamo vicina, sappiamo quanto sia stato importante il lavoro che ha svolto, peraltro con grande cordialità e amicizia nei confronti di tutti i deputati, senza distinzione di gruppo politico.
costep_1999-03-09_12_38	Non credo che si tratti di un vero problema. Si tratta più che altro di un dibattito che coinvolge due Stati membri. La Commissione si sta prodigando per cercare di bloccare l’escalation e aiutare le due parti in causa a risolvere il conflitto. Vorrei cogliere l’occasione per chiarire all’onorevole Teverson che non sto facendo nessuna campagna presidenziale. Le procedure costituzionali nel mio paese non lo consentono. Su questo non possono esserci dubbi. Sono un Commissario a tempo pieno, e continuerò a fare il Commissario a tempo pieno, come il mio dovere mi impone.
costep_1999-10-29_4_6	Signor Presidente, signor Commissario, onorevoli colleghi, innanzitutto mi congratulo con il relatore Cunha per l’ottimo lavoro. Esprimo il mio pieno appoggio all’accordo, alla posizione tenuta dalla Commissione e al parere formulato dai colleghi Langenhagen, Fraga e Medina. Mi dissocio invece da quanto affermato dall’oratore che mi ha preceduto e che ha manifestato scarsa solidarietà con gli Stati membri e con i pescatori, evidenziando un atteggiamento che, fortunatamente, è condiviso soltanto da una minoranza dei deputati che siedono in quest' Assemblea. In merito alla relazione in esame, sottolineo che l’accordo di pesca con l’Angola implica una proroga della politica di pesca comune dell’Unione europea per quanto concerne gli accordi internazionali di pesca che contribuiscono a consolidare uno dei pilastri fondamentali della suddetta politica, come rilevato in quest' Aula durante la passata legislatura dalla relazione Crampton che sosteneva che tali accordi rappresentavano un presupposto fondamentale per cercare di ridurre il deficit commerciale dell’Unione europea nel settore della pesca e, in particolare, dell’approvvigionamento di pesce e per tutelare i posti di lavoro diretti e indiretti nel comparto della pesca e dell’industria a essa collegata in regioni europee che dipendono in larga misura da questa attività. La summenzionata relazione è stata approvata nel corso della precedente legislatura. Per quanto attiene alla relazione Cunha concernente la stipula di un nuovo protocollo che fissa le possibilità di pesca e la contropartita finanziaria previste nell’accordo con la Repubblica dell’Angola per il periodo 3 maggio 1999 - 2 maggio 2000, rilevo che si tratta di un protocollo classico, che permette l’accesso alle risorse alieutiche per un determinato periodo e stabilisce una contropartita finanziaria. Sebbene debbano essere ancora forniti alcuni dati e statistiche in merito ai quali la Commissione ha promesso di operare con il massimo rigore e pur tenendo conto della delicata situazione in cui versa l’Angola, dove è in corso una guerra, riteniamo che la firma del protocollo di applicazione provvisoria dell’accordo sia un evento assai positivo, in attesa o del rinnovo per un anno o dell’elaborazione di un nuovo accordo. L’Angola è un paese di grande rilevanza geopolitica, con una considerevole ricchezza potenziale, che l’Unione europea deve aiutare, affinché possa porre termine alla difficile situazione che sta attraversando. Tale sostegno deve però andare a beneficio di entrambe le parti: dell’Angola e degli Stati membri e delle regioni che svolgono attività di pesca sotto il controllo del Parlamento e in conformità degli emendamenti presentati dalla commissione per la pesca in relazione a questo importante accordo che ha, come qui evidenziato, non solo una dimensione economica e finanziaria, ma anche una dimensione politica di tutto rilievo. Pertanto, signor Commissario, su questo tema e per quanto riguarda gli accordi di pesca in generale, come emerso ieri nel corso dell’importante dibattito sull’accordo di pesca con il Marocco, potrà sempre contare sul parere favorevole, di norma espresso a maggioranza, della commissione per la pesca e mi auguro anche su quello del Parlamento.
costep_1999-11-03_11_5	Signor Presidente, in primo luogo, vorrei esprimere la mia più profonda soddisfazione per questa iniziativa, che costituisce indubbiamente un importante passo avanti verso la trasparenza dell’informazione riguardante le caratteristiche ambientali delle autovetture e che, al riguardo, agevolerà la scelta del consumatore. Vorrei, tuttavia, soffermarmi brevemente su un aspetto che è all’origine di tale direttiva: l’efficienza energetica delle autovetture. Quest' ultima è raddoppiata, effettivamente, tra il 1973 e il 1986. Il consumo è sceso, in quello stesso periodo, da 17,8 a 8,7 litri ogni 100 chilometri. In quel periodo ancora, una strumentazione più austera ha contribuito al 4 percento del risparmio, mentre al restante 96 percento hanno contribuito telai più leggeri. Tuttavia, dal 1986, l’efficienza del carburante è aumentata soltanto del 10 percento. Ciò è dovuto, a parer nostro, al fatto che i sistemi di sviluppo tecnologico utilizzati nell’industria automobilistica ostacolano il miglioramento globale del prodotto a causa dell’alta specializzazione dei laboratori di ricerca e sviluppo delle compagnie. Tali laboratori, spesso ubicati a notevole distanza l’uno dall’altro e sprovvisti di una strategia di coordinamento e comunicazione tra di loro, investono molto per migliorare aspetti concreti dell’autovettura, e molto poco per migliorare l’autovettura in quanto sistema che permette il trasferimento da un posto ad un altro. Al riguardo, data la buona accoglienza ricevuta da direttive simili a quella di cui ci occupiamo oggi, ritengo che il Parlamento europeo debba dare impulso e sostegno a iniziative a vantaggio di una politica integrata del prodotto in cui la ricerca e lo sviluppo nel disegno, in tal caso dell’autovettura, abbia tutta l’attenzione che merita. Se non affrontiamo l’aspetto della produzione in modo integrato, ossia, dal momento in cui si scelgono le materie prime dell’automobile al momento della fabbricazione, al processo di produzione, all’uso e, infine, al riciclaggio o alla collocazione finale dell’autovettura, quando l’acquirente non la usa più, non si potranno prendere misure veramente significative in vista della riduzione dei gas ad effetto serra. Al riguardo, ritengo che solo in tal modo un’automobile cesserà di sprecare tra l’80 e l’85 percento, pensate, dell’energia prima che questa giunga alle ruote. Credo anche che di questo passo la lista delle 10 automobili più efficienti, di cui si parla, potrebbe essere definita piuttosto quella delle automobili meno inefficienti, e comunque in nessun caso quella delle ottime automobili.
costep_1999-12-13_10_9	Signor Presidente, in questa ultima discussione prima del voto sul regolamento reputo necessario insistere sui seguenti aspetti. Il mio paese, la Spagna, partecipa appieno allo spirito del protocollo di Montreal e si impegna, in modo attivo e assolutamente responsabile, a rispettarne i termini. Accetta pertanto, in linea generale, la posizione comune e, a questo proposito, condivido del tutto l’intervento della collega, onorevole Flemming. Tuttavia, ciò non toglie che, pur nella chiara volontà di procedere all’abolizione dell’uso di determinate sostanze tossiche che danneggiano lo strato di ozono, la Spagna si ritenga e si dichiari particolarmente danneggiata dal divieto imposto su una di queste sostanze, il bromuro di metile, cui si è testé alluso. Questa sostanza, utilizzata come disinfettante agricolo perlopiù in aree coltivate ben delimitate nelle regioni mediterranee, è già sottoposta nel mio paese a severe limitazioni d’uso e di commercializzazione, ed è stata sostituita in tutti i casi in cui è stata dimostrata l’esistenza di alternative adeguate. Già da tempo la ricerca è al lavoro per l’individuazione di sostanze sostitutive, in modo da rispettare il calendario previsto dal protocollo. Proprio perché siamo intenzionati a rispettare la normativa, dobbiamo essere estremamente precisi per quanto riguarda le nostre capacità reali di ottemperarvi, qualora il Parlamento approvi un regolamento tale da inasprire termini e scadenze. È molto più onesto, e soprattutto molto più pratico, dire chiaramente che intravediamo l’impossibilità di conformarci alle disposizioni in materia di bromuro di metile. Come minimo, ne riporteremo seri danni sul piano economico e sociale e vedremo pregiudicata la competitività di alcuni nostri prodotti agricoli rispetto alla concorrenza di altri paesi che non applicheranno analoghe restrizioni. Non sarà abbreviando le scadenze che otterremo la cessazione del ricorso al bromuro di metile; correremo anzi il rischio di innescare una dinamica indesiderata di mancata osservanza e di frodi, che si tradurrà in un risultato opposto rispetto a quello auspicato da tutti. Per queste ragioni, la delegazione spagnola al PPE reputa indispensabile presentare in plenaria gli emendamenti relativi al primo capoverso dell’articolo 3, paragrafo 2, e all’ultimo paragrafo dell’articolo 21, in cui sono elencate le deroghe e le condizioni per l’impiego del bromuro di metile dopo il 2006. Riteniamo che questo Parlamento dovrebbe fissare norme tali da poter essere rispettate da ciascun paese senza che ciò comporti un grave pregiudizio per le rispettive condizioni economiche, sociali e ambientali. Ed è questo spirito, non quello di un impegno ambientale lodevole sul piano emozionale ma irrealistico, a spingerci a insistere oggi su quegli emendamenti.
costep_1999-12-15_10_78	Signor Presidente, lunedì scorso abbiamo cercato, come gruppo socialista, di includere nell’ordine del giorno di questa seduta una proposta di risoluzione che mettesse in evidenza il 50º anniversario della Convenzione di Ginevra, che ribadisse l’impegno del Parlamento europeo a sostegno dei principi del diritto internazionale umanitario e che esprimesse il nostro appoggio al comitato internazionale della Croce Rossa. Per un’incomprensione tra i gruppi che fanno parte dell’Assemblea - crediamo più per ragioni formali che per un sostanziale disaccordo -, la proposta non è stata inclusa nel dibattito, ma insisteremo affinché nelle prossime sedute sia data importanza a questo tema, come ha sottolineato la rappresentante del Consiglio. I principi basilari del diritto internazionale umanitario, contenuti nella Convenzione di Ginevra, sono infatti valori che bisogna mantenere a fondamento della costruzione europea e promuovere tramite l’azione istituzionale. In ogni caso l’Unione europea deve essere agente di pace e del diritto internazionale umanitario e sostenere il CICR nella sua missione di garante di questo diritto. L’Unione europea deve inoltre convogliare tutto l’aiuto possibile per alleviare la sofferenza delle vittime e contribuire infine a educare i cittadini all’amore per la pace. Per tutte queste ragioni, nel 50º anniversario della Convenzione di Ginevra, proprio quando dobbiamo impegnarci tutti - Parlamento, Commissione e Consiglio - a promuovere la conoscenza del diritto internazionale umanitario e ad appoggiare le organizzazioni che hanno la responsabilità della sua tutela, può il Consiglio proporre un’iniziativa concreta per diffondere il diritto internazionale umanitario tra i cittadini dell’Unione?
costep_2000-02-15_14_7	Signor Presidente, nel settore della protezione dei diritti di proprietà intellettuale, la realtà sembra travalicare le norme. L’evoluzione dell’economia, la comparsa di nuove modalità contrattuali, le innovazioni tecnologiche sono fenomeni che introducono cambiamenti frequenti e rapidi che devono essere presi in seria considerazione da coloro ai quali spetta l’elaborazione delle norme. In tale ambito, il processo di produzione normativa è un meccanismo che si muove lentamente, troppo lentamente per la rapidità dei cambiamenti della realtà che si intende disciplinare. Se tale affermazione è vera in ogni caso, lo è ancor più quando intervengono organismi multinazionali, sovranazionali, come l’OMPI, al cui interno si è discusso sui trattati dei quali viene proposta la rettifica. Nel momento in cui ci accingiamo a esprimerci sulla ratifica di tali trattati, possiamo chiederci se questi rispondono alle necessità più attuali nella materia. La risposta difficilmente può essere positiva. Senza dubbio questi trattati aggiornano le norme in materia, ma è altrettanto vero che molti problemi restano tuttora irrisolti. La recente inclusione in Internet dell’Enciclopedia Britannica e la comparsa di biblioteche virtuali hanno messo in evidenza molti problemi irrisolti. La soluzione scelta, per esempio, da una della maggiori biblioteche virtuali - quella della mia università di provenienza, l’Università di Alicante -, che consiste nel non inserire opere con diritti d’autore in vigore, rappresenta una limitazione importante per lo sviluppo di questo tipo di biblioteche virtuali. D’altro canto, l’attuale ratifica di questi trattati avrà scarsa rilevanza. Se da una parte i problemi che si intendono risolvere sono in buona misura già risolti grazie alla direttiva sull’armonizzazione di determinati aspetti dei diritti d’autore e affini nella società dell’informazione, dall’altra la maggior parte degli Stati ha già adeguato la propria legislazione ai trattati che ora vengono ratificati. Occorre segnalare, infine, che le modifiche legislative introdotte in alcuni paesi, come in Spagna, pur avendo risolto alcuni problemi, ne hanno generati altri, consueti quando si tratta di assegnare un prezzo a diritti e materiali. In un campo tanto delicata occorrono soluzioni equilibrate tra i diversi interessi in gioco. Solo così verranno accettate le norme.
costep_2000-02-17_7_4	Signor Presidente, la settimana scorsa, nella località andalusa di El Ejido, abbiamo vissuto scene più consone ad altri tempi e ad altri luoghi che non all’Unione europea dell’anno 2000. Lo ha riconosciuto anche il Presidente della Commissione, Romano Prodi, lo scorso 9 febbraio, affermando che quanto accaduto a El Ejido era contrario ai principi stessi dell’Unione europea. Gli avvenimenti in questione hanno provocato in noi grande dolore, vergogna e paura dinanzi al compiersi di un fatto tremendamente razzista, xenofobo e intollerante. È incomprensibile che non possano svilupparsi forme di reciproca convivenza e rispetto tra due comunità che si beneficiano mutuamente. L’unica strada per evitare che simili avvenimenti si ripetano nei luoghi in cui sono già presenti gruppi rilevanti di lavoratori immigrati è l’integrazione sociale, che richiede un solido impegno in termini economici, politici e sociali da parte delle autorità responsabili. Tutti siamo immigrati. Per generazioni l’essere umano, invece di restare sempre all’interno dei confini di uno Stato nazionale, è stato costantemente al centro di flussi migratori. La mobilità geografica non è un’invenzione del XX secolo, né lo sono le cause economiche e occupazionali che l’hanno provocata. Tutti siamo immigrati e, se non in prima persona, lo siamo in virtù di qualche familiare o antenato. Tuttavia, tali flussi migratori, invece di dare luogo agli eventi che qui stiamo condannando, devono essere motivo di arricchimento sociale, culturale ed economico. Gli episodi di El Ejido, lungi dall’essere purtroppo patrimonio esclusivo di questa località dell’Unione europea, esigono in primo luogo che si condanni in modo fermo e deciso la brutale esplosione razzista e xenofoba contro i lavoratori extracomunitari della zona da parte di alcuni abitanti di El Ejido, che hanno incolpato, criminalizzato e aggredito un’intera comunità per un fatto isolato che tutti deploriamo. In secondo luogo, occorre un’azione immediata di tutte le amministrazioni: il loro coordinamento è basilare per combattere questo tipo di atti xenofobi e razzisti. Nella fattispecie, le autorità locali, i sindaci hanno una responsabilità diretta nella prevenzione di qualsiasi manifestazione razzista o xenofoba, soprattutto quando essa sia caratterizzata da azioni violente e aggressioni contro le persone e i loro beni. Tali autorità hanno inoltre l’obbligo di favorire i difficili accordi tra le parti coinvolte e di non ostacolarli, come nel caso del sindaco in questione. In terzo luogo, occorre che i partiti politici assumano responsabilità dirette rispetto all’azione politica dei loro rappresentanti che ricoprono cariche pubbliche, e impediscano qualsiasi comportamento o dichiarazione a carattere individuale che contrasti con i principi e i valori di convivenza e tolleranza espressi dall’Unione europea. Infine, spetta all’Unione europea la responsabilità di vigilare sull’applicazione dei suoi principi, preservando il proprio territorio da qualunque manifestazione di carattere razzista o xenofobo. Per applicare tali principi, sono necessari l’appoggio di e la collaborazione con le amministrazioni nazionali, regionali e locali nonché le associazioni e organizzazioni non governative nel quadro di una continua azione di lotta contro il razzismo e la xenofobia e a favore dell’integrazione di tutti gli immigrati che soggiornano nel territorio dell’Unione.
costep_2000-03-29_7_20	Signor Presidente, io credo che già il dibattito che si è svolto in questa sede abbia fatto registrare una significativa convergenza di tutte le posizioni attorno alla consapevolezza dell’importanza che lo sviluppo del partenariato euromediterraneo del processo di Barcellona ha per definire i connotati stessi e la strategia di un’Europa all’inizio del terzo millennio, in una prospettiva di convivenza pacifica nella stabilità e nella sicurezza tra i popoli, di un disegno e di un progetto di sviluppo sociale ed economico che nello stesso tempo sia fondato sul più rigoroso rispetto dei diritti umani, civili e politici fondamentali. Tutto questo segna e dà anche una direzione di marcia allo sviluppo del partenariato euromediterraneo. Io sono convinto, come altri colleghi che mi hanno preceduto, che, se dei ritardi vi sono stati, forse sono dovuti non soltanto ad aspetti di carattere tecnico ma anche alla pretesa, in fondo che io non condividerei di ridurre questo processo soltanto alla costruzione di un’area, pur importante, di libero scambio. Lo sviluppo del partenariato euromediterraneo non può essere solo questo; deve valorizzare, non c' è alcun dubbio, anche un’infrastruttura legata al valore delle società civili, legata agli scambi di carattere culturale, sociale, turistico, sportivo, legata alla valorizzazione di questi apporti che non attengono immediatamente alla costruzione di un’area di libero scambio ma che consentano di completarne gli effetti. Come si dice dalle mie parti ma non solo dalle mie parti, poi le nozze non si fanno con i fichi secchi. Io ritengo pertanto che si debba recuperare, con un impegno attivo della Commissione e del Consiglio e con il sostegno aperto del Parlamento, anche una disponibilità di risorse, a sostegno dell’europartenariato mediterraneo, che possa essere rapportabile in qualche modo alla quantità di risorse che già oggi si utilizzano a sostegno dell’ampliamento all’est. In questo senso già il Consiglio europeo di Cannes si era pronunciato, e questo va ricordato. Bisogna aiutare la crescita di un ambiente favorevole agli investimenti privati: un sostegno per l’assistenza tecnica che garantisca anche a questi paesi terzi lo stesso tipo di sostegno e di aiuto che viene garantito ai PECO; la possibilità di un programma di cooperazione interregionale e transnazionale da rendere complementare e integrativo, nel rapporto fra MEDA e INTERREG, quanto si fa tra paesi rivieraschi; la possibilità, infine, di una nuova generazione di programmi per superare l’attuale frantumazione e inefficacia di una miriade di programmi comunitari che intervengono nel Mediterraneo del sud e che già oggi se faremo una rapida analisi, lo scopriremo interessano oltre diciassette Direzioni della Commissione e innumerevoli microprogetti che probabilmente non sono funzionali a questo scopo. Ho fatto delle proposte concrete anche perché mi riconosco negli interventi degli altri colleghi su punti più strategici e politici.
costep_2000-05-17_11_55	Innanzitutto, vorrei esprimere la mia soddisfazione sia per l’esistenza del citato articolo 13 sia per il piano d’azione cui ha fatto riferimento il Presidente in carica del Consiglio e che è stato elaborato per la materia di cui ci stiamo occupando oggi. Ma la soddisfazione non può mai essere assoluta, e così avviene in questo momento per me. È vero che l’articolo 13 raccoglie in pratica la totalità, almeno al momento attuale, delle possibili forme di discriminazione, ma ritengo che la successiva evoluzione dei regolamenti e le iniziative che vengono proposte siano incomplete e non sempre eque. Il Presidente in carica del Consiglio ha appena citato tre esempi e a questi concretamente farò riferimento. Ci sono casi suscettibili di discriminazione contemplati all’articolo 13, come quello di cui ci occupiamo oggi riguardante gli handicap, che credo siano stati elaborati in modo molto irregolare. È pur vero che ci sono altri casi che sono stati ancor meno sviluppati, come la discriminazione per ragioni di orientamento sessuale. Ma, per tornare agli handicap, ritengo che l’Unione europea abbia bisogno di una legislazione più completa che contempli tutti i casi possibili, come i casi di doppio handicap. Vorrei conoscere l’opinione del Consiglio, e quella della Commissione, e sapere se hanno previsto qualche iniziativa per casi come, per esempio, donne e handicap, discriminazione per ragioni di sesso e per l’handicap stesso del caso a cui mi riferisco.
costep_2000-06-15_2_9	Signora Presidente, signor Presidente in carica del Consiglio, signor Commissario, non è un luogo comune affermare che l’Unione si trova, alla vigilia del Consiglio europeo di Feira, in un momento decisivo. Lo dimostra il fatto che negli ultimi mesi si sono moltiplicate le dichiarazioni di importanti Capi di stato e leader politici, che hanno inserito la discussione sulla Conferenza intergovernativa in un quadro più ampio e di importanza generale, il cui contenuto è riassunto dalla domanda Quo Vadis Europa?. Vorrei ricordare, fra i Capi di stato a cui ho fatto cenno, il Presidente della Repubblica italiana, Ciampi, il Presidente della Repubblica federale di Germania, Rau, e, fra i politici europei di spicco, Helmut Schmidt, Valery Giscard d’Estaing, Jacques Delors, nonché, più recentemente e con grande successo, il Ministro degli esteri tedesco, Fischer. Ritengo, quindi, che tutto ciò, alla vigilia del maggiore e più ambizioso ampliamento che abbia conosciuto l’Unione, debba essere considerato un importante contributo. Questa discussione converge con la volontà politica del gruppo del partito del socialismo europeo, e di tutto il Parlamento, di mettere a punto un’agenda ambiziosa per la Conferenza intergovernativa. E, riprendendo l’accenno alla tecnologia fotografica di poc'anzi, aggiungerei, con una metafora basata sul mondo del cinema, che a noi interessa un buon soggetto e, soprattutto, partecipare al copione con un ruolo di primo piano. Quello dei deputati non è infatti un ruolo di comparsa, bensì di protagonista e, per tornare alla Conferenza intergovernativa, è fondamentale che il Presidente Herzog partecipi al Consiglio europeo di Feira. Desidero sottolineare che, quando si parla di comunità di valori - com'è accaduto recentemente, ad esempio, con la proposta di formazione di un nuovo governo in Austria - è doveroso esigere una chiara iscrizione, nel Trattato, della Carta dei diritti fondamentali, onde integrare la funzione degli articoli 6 e 7 del Trattato stesso. Inoltre, benché quest'ultimo riconosca la cittadinanza europea, a tutt'oggi i diritti individuali e collettivi, economici e sociali sono rimasti lettera morta, in assoluta contraddizione con il principio di cittadinanza. Per questa ragione è estremamente importante che la Carta dei diritti fondamentali entri a far parte del Trattato. Lo statuto dei partiti politici, nel corso di tale processo, diventa così un mezzo per essere protagonisti anche in ambito europeo. Per quanto concerne la Convenzione, aggiungerei che, nella redazione della Carta, si sta dimostrando una formula più trasparente, democratica e aperta rispetto al procedimento classico delle conferenze intergovernative. È una formula del futuro e penso la si debba prendere in seria considerazione. Al riguardo, aggiungerò ancora due punti decisivi: primo, che per il Parlamento le decisioni per maggioranza qualificata siano affiancate al procedimento di codecisione e, secondo, che è necessario preferire l’integrazione alle cooperazioni rafforzate, perché quello che stiamo mettendo a punto è esattamente un processo di integrazione. Per quanto concerne il tema economico, urge un maggior coordinamento fra politiche economiche, sociali e dell’occupazione. È necessaria l’applicazione delle conclusioni del Consiglio europeo di Lisbona, che sono senz'altro positive e che hanno incontrato ampio consenso anche in questo Parlamento, ma che richiedono, nel contempo, un aumento della nostra capacità di governo economico. Se desideriamo creare occupazione, difendere e portare a termine l’agenda sociale in un momento in cui la locomotiva europea sta cominciando a marciare con più forza e necessita di maggior vapore, l’ultima cosa di cui abbiamo bisogno è che venga bloccato il nostro lavoro con una gestione strettamente monetarista senza un contrappeso economico. E questo è, in assoluto, un tema chiave per i prossimi mesi. Infine, signora Presidente, onorevoli colleghi, una rapida riflessione: la relazione sui progressi dell’ampliamento è stata importante perché rispecchia il modo in cui si stanno risolvendo i problemi e in cui è opportuno mantenere questa volontà con i paesi con i quali stiamo negoziando. Inoltre, sarebbe altrettanto importante che la Commissione, riguardo ai Balcani, prendesse in considerazione l’esistenza di un paese che si può trasformare in un ponte - dopo essere stato una barriera - verso i Balcani, ovvero la Croazia. A seguito del cambiamento politico che si è verificato, sarebbe opportuno che la Commissione intensificasse i negoziati dell’accordo di associazione con la Croazia. Desidero concludere con alcune parole sul Medio Oriente. Sono appena rientrato da una visita in Siria e Libano e invio il mio saluto al Presidente della Commissione che, in questo momento, si trova ancora laggiù. Convengo sul fatto che il ritiro israeliano dal sud del Libano sia stato importante e che si debba appoggiare il governo Barak, però è altrettanto importante intensificare le nostre relazioni di associazione con Siria e Libano. Al fine di contribuire alla risoluzione del problema drammatico dei rifugiati palestinesi, è necessaria una politica europea attiva che fornisca le idee e i mezzi necessari a fare in modo che il processo di pace in Medio Oriente compia un passo decisivo, che, a sua volta, avrebbe come conseguenza una maggiore apertura ed intensificazione del processo euromediterraneo. Tutti gli elementi che ho menzionato rientrano nell’ordine del giorno ed auspico che il Consiglio europeo di Feira compia un ulteriore passo in avanti.
costep_2000-06-15_8_7	Signor Presidente, la situazione in Perù è estremamente preoccupante. Il Presidente Fujimori è salito al potere con intenti pericolosi: dare assoluta priorità a una presunta politica economica efficace. Per poterla gestire ha chiesto forti poteri, superando quella che egli definiva la partitocrazia e attribuendo subdolamente le colpe dei mali passati alle istituzioni dello Stato democratico. Nel corso dei mandati presidenziali di Fujimori i nostri timori si sono rivelati fondati. Sono apparsi chiaramente dei forti segni di autoritarismo con una propaganda incontrollata e una sistematica manipolazione dei mezzi di comunicazione. Il Presidente ha inoltre chiaramente violato le norme dello Stato di diritto. In tali condizioni si è giunti alle elezioni di aprile e maggio, elezioni che, come temevamo, si sono rivelate una farsa, riconosciuta e denunciata come tale da tutti coloro che hanno seguito la situazione. Questo è quanto ribadisce in pratica la nostra risoluzione. Il Parlamento europeo deve far sentire la propria voce non solo per rispettare la propria dignità, ma anche per dimostrare il proprio interesse verso il processo di democratizzazione in America latina nonché per appoggiare i democratici peruviani che lo meritano e ne hanno bisogno. Pur esprimendomi a favore della risoluzione in esame, vorrei formulare due osservazioni sul testo. In primo luogo, non si tratta semplicemente di un candidato che ha deciso di non presentarsi al secondo turno delle elezioni, bensì del candidato Alejandro Toledo, appoggiato da tutta l’opposizione e che in elezioni libere avrebbe molto probabilmente sconfitto Fujimori. Vorrei, in secondo luogo, criticare l’assenza dalla risoluzione di un riferimento al deludente ruolo svolto dall’Organizzazione degli Stati americani in tutta questa vicenda. In effetti, dopo aver denunciato le irregolarità della campagna elettorale, aver chiesto il rinvio del secondo turno e aver ritirato gli osservatori, il silenzio di tale organizzazione, senza reazioni né sanzioni, non sembra coerente. Essa ha accettato in realtà quanto precedentemente aveva giustamente denunciato. Credo che tale atteggiamento abbia gettato grande discredito sull’OSA. Concludo ribadendo la nostra solidarietà con Alejandro Toledo, con i democratici e col popolo peruviano, denunciando Fujimori, personaggio perverso e dispotico e dissociandoci da quanti hanno risposto col silenzio e, a volte, con una compiacenza - che il Presidente ha saputo sfruttare per giustificare una legittimità vacillante. Riaffermiamo inoltre il nostro impegno nel rifiutare una simile farsa e nel continuare a seguire da vicino le vicende del Perù a favore del rispetto della democrazia.
costep_2000-10-05_2_4	Signor Presidente, sia la relatrice che la onorevole Ferrer hanno illustrato i punti fondamentali della posizione del Parlamento e l’iter legislativo fin qui seguito, sottolineando che Consiglio, Parlamento e Commissione hanno lavorato congiuntamente all’elaborazione di un testo corretto e accettabile per tutti. Ancora una volta la procedura di conciliazione, l’accordo fra le Istituzioni, sta funzionando in modo adeguato. Uno degli emendamenti, il n. 15, relativo alle frodi, è stato giustamente respinto dal Consiglio. In effetti, non spetta ad un codice doganale istituire norme antifrode. Ciò dipende dal buon funzionamento dell’amministrazione ed esula dal campo di una discussione di carattere legislativo. Vista la presenza del Commissario Bolkestein, responsabile del mercato interno, vorrei ricordare che vari anni fa il Parlamento europeo istituì la sua prima commissione d’inchiesta proprio per occuparsi della frode nel transito delle merci. L’onorevole Bouwman presentò un’eccellente relazione, approvata dal Parlamento, che evidenziava una serie di frodi importanti, come nel caso del tabacco. Vi erano merci, soprattutto tabacco, che entravano in un paese non comunitario dello spazio economico europeo, passavano nella zona comunitaria e poi ne uscivano misteriosamente almeno sulla carta, ma non di fatto. Attualmente nell’Unione europea si è registrato, per esempio, un calo dei prezzi delle banane. Ciò sembra dovuto al fatto che le multinazionali collocano le eccedenze di banane, quelle non vendute negli Stati Uniti e in Europa, nei paesi dell’Europa orientale, da dove alcune organizzazioni benefiche, vale a dire mafiose, provvedono a piazzarle, a prezzi stracciati, sul mercato comunitario, in concorrenza con i prezzi praticati dagli importatori legali e dai produttori comunitari. Potremmo ricordare anche la frode permanente nel settore dei pomodori, in cui i prezzi risultano costantemente sottostimati in quanto certe merci vengono introdotte senza autorizzazione attraverso determinati porti comunitari. Pur convenendo pertanto con il Consiglio e con la Commissione sulla non pertinenza dell’emendamento in questione, desidero comunque far rilevare che le procedure di controllo delle importazioni nell’Unione europea non stanno funzionando, che si stanno commettendo frodi e che queste frodi hanno ripercussioni negative non solo sul contribuente comunitario, ma anche sul funzionamento del mercato interno e sulla lealtà verso paesi terzi. Se vogliamo che i paesi terzi rispettino gli impegni, la Comunità europea deve essere la prima a vigilare sull’osservanza delle proprie norme. Infatti, se un paese ha la possibilità di collocare un prodotto sul territorio comunitario attraverso il contrabbando, perché mai dovrebbe darsi la pena di negoziare con noi qualunque forma di concessione? Sono pertanto lieto dell’accordo raggiunto su questo tema. Credo che le modifiche introdotte siano molto positive, ma approfitto dell’occasione per chiedere alla Commissione una maggiore vigilanza e misure più severe in materia di frode alle dogane comunitarie.
costep_2000-10-24_9_5	Signor Presidente, per l’Unione europea questo è un altro dei tanti dibattiti che conduciamo. Per le regioni ultraperiferiche invece è il dibattito più importante che il Parlamento europeo può condurre al loro riguardo. Ciò che diremo oggi e ciò che voteremo domani sarà la notizia che occuperà le prime pagine dei giornali delle sette regioni ultraperiferiche, e i notiziari televisivi regionali daranno ampio spazio a quanto verrà detto e deciso in questa sede. Per molti europei alcune delle regioni ultraperiferiche non sono altro che delle mete turistiche. Pure alcuni colleghi eurodeputati hanno la stessa idea di queste regioni. Per noi che oggi prendiamo la parola a nome delle nostre regioni, dalle quali proveniamo, questa idea è molto negativa e, logicamente, del tutto sbagliata. Dietro a tale idea, al di là del nostro paesaggio e di un clima eccezionale, c' è la realtà sociale ed economica di regioni che sono fra le meno sviluppate dell’Unione, presentano il più alto tasso di disoccupazione ed enormi difficoltà strutturali che rendono più difficile il nostro sviluppo. Da oltre un decennio la Commissione è sensibile ai nostri problemi e alle nostre peculiarità. Questo è il primo dibattito che viene condotto dall’Assemblea plenaria del Parlamento europeo sulle nostre regioni, dopo che il Trattato di Amsterdam ha recepito un nuovo articolo in materia. Fino ad oggi, dopo che sotto il Presidente Delors è stato creato il Gruppo interservizi per le regioni ultraperiferiche, abbiamo percorso sotto la guida del suddetto Gruppo un cammino lungo e proficuo; a tale proposito desidero esprimere la gratitudine degli europei ultraperiferici. Il documento della Commissione per la messa in atto dell’articolo 299, paragrafo 2, del Trattato CE è valido, e la nostra relatrice Sudre ci ha quest' oggi presentato un’ottima relazione. Con questo articolo e con le misure che verranno adottate per metterlo in atto disporremo di quella base giuridica che finora ci è mancata e di uno strumento efficace per il nostro sviluppo. La onorevole Sudre ha saputo elaborare una relazione equilibrata che recepisce molti degli emendamenti - più di 100 - presentati al documento iniziale. Uno di essi propone lo sviluppo e l’applicazione delle politiche dello strumento finanziario di orientamento alla pesca. Signor Commissario Barnier, ciò che desidero sottolineare in questa sede è che, per le regioni ultraperiferiche, poiché viene pienamente applicato il diritto comunitario, è essenziale che le norme siano modulate e adattate alla situazione di tali aree per stimolare - e non rendere più difficile - la coesione economica e sociale con gli altri cittadini europei. Il mercato interno e le norme che lo regolamentano non vanno tanto a beneficio delle zone ultraperiferiche quanto di quelle continentali. Le limitazioni naturali dei nostri mercati insulari, distanti migliaia di chilometri, fanno sì che le nostre aziende incontrino grosse difficoltà per essere competitive: problemi di trasporti, comunicazioni, forniture, costi di funzionamento. Per questo motivo è problematico per noi generare ricchezza e creare posti di lavoro. I nostri tassi di disoccupazione sono tra i più elevati nell’Unione. Perciò è necessario sviluppare una serie di misure, descritte in maniera dettagliata nella relazione Sudre. A nostro parere, queste misure devono spingersi al di là delle politiche di sviluppo regionale perché i nostri deficit ed handicap sono strutturali e non congiunturali. Saremo sempre distanti e sempre incontreremo difficoltà legate all’insularità, alla nostra condizione geografica, bella, ma dura e difficile. Non stiamo chiedendo sovvenzioni. Vogliamo poter disporre di strumenti che ci consentano di svilupparci. Le regioni ultraperiferiche conferiscono all’Europa una dimensione atlantica, americana e africana che arricchisce la nostra diversità culturale, politica ed economica della quale siamo tutti giustamente orgogliosi.
costep_2000-10-25_5_3	Signor Presidente, non è mai successo che fosse presente tanta gente e che vi fosse così scarsa attenzione in Aula. La produzione e l’uso massiccio delle mine antiuomo costituiscono un fenomeno terribile, non solo per le conseguenze che arrecano, ma anche perché mettono in evidenza la preoccupante crudeltà, la perversità e l’ipocrisia, nonché la paradossale disumanizzazione di buona parte di coloro cui spetta la responsabilità di governare l’umanità e di assicurarne il progresso. Le cifre presentate dalle relazioni delle onorevoli Bonino e Morgantini sono sconvolgenti ed ascoltandole molti di noi hanno reagito con profonda vergogna per la nostra condizione di persone dedite alla politica e con scetticismo pessimista per la stessa condizione umana. Stiamo parlando di milioni di morti e di mutilati, di un alto numero di mine, da 70 a 100 milioni, che possono esplodere in qualunque momento, di 60 paesi coinvolti. Le relazioni tuttavia non sottolineano il fatto che la maggior parte delle mine in questione sono state fabbricate fuori dai paesi in cui oggi sono interrate. Non si cita nemmeno il fatto che la lista dei paesi più gravemente colpiti comprende, principalmente, paesi in via di sviluppo. Insistono invece, per fortuna, sul fatto che le mine, oltre a costituire una fatale minaccia di morte e di dolore, rappresentano un ostacolo fondamentale per lo sviluppo delle regioni interessate. Il Presidente interrompe per chiedere silenzio Davanti alla realtà che le onorevoli Bonino e Morgantini ci presentano, ci vuole coraggio per non farsi prendere dallo sconforto. Fortunatamente, le due relazioni riportano anche un importante elenco delle azioni che si stanno realizzando per porre freno all’assurdità delle mine antiuomo, per opporsi alla loro produzione e alla loro proliferazione, per eliminarle e per riparare ai danni causati da quelle che hanno ormai portato a termine la loro crudele ragion d’essere, per pulire e liberare dai loro effetti territori su cui si è ingiustamente infierito. In quest'ambito, come in molti altri, l’azione dell’Unione europea e quella del Parlamento sono motivo di fiducia, di riconciliazione con la nostra stessa specie, proprio come il passo avanti rappresentato dalla volontà di migliorare il regolamento della Commissione, su cui stiamo lavorando in questa sede e con cui riaffermiamo il nostro impegno e la nostra speranza. I nostri emendamenti e il nostro voto saranno orientati in tale prospettiva, la stessa che ha guidato i nostri sforzi degli ultimi anni, anche quando nel '98 il Centro nord-sud del Consiglio d’Europa, che ho l’onore di presiedere, ha assegnato il premio annuale all’onorevole Axworthy, Ministro degli affari esteri del Canada, per l’impegno del suo governo, sfociato nella Convenzione di Ottawa. A questo proposito, la onorevole Bonino ha ricevuto lo stesso premio nell’anno '99 e la sua relazione di oggi fornisce un’ulteriore conferma a coloro che a suo tempo ne hanno sostenuto la candidatura.
costep_2000-12-11_6_5	Signora Presidente, il nostro gruppo appoggia l’ottima relazione del collega Trakatellis e il lavoro svolto dalla commissione per l’ambiente, la sanità pubblica e la politica dei consumatori; anche noi, come adeguatamente illustrato dall’onorevole Trakatellis, riteniamo necessaria un’azione preventiva per rendere efficace l’attuazione dei programmi in corso. Dal momento che la cittadinanza europea è toccata nella salute da eziologie comuni di ordine alimentare, lavorativo o altro, è del tutto ragionevole varare programmi comuni europei sempre più vasti in materia di lotta, prevenzione, conoscenza e azione congiunta su tutti questi fronti. È quindi auspicabile che l’impegno in materia cresca. Ed è proprio questo l’aspetto in cui appaiono evidenti le carenze nell’impostazione scelta dall’Unione europea, dal Consiglio e dalla Commissione, che a furia di tagli, nel terrore di raggiungere il massimale dell’1,27 percento consentito dalle norme attualmente in vigore, si rivela dannosa per azioni come queste, nonostante che la necessità di un coordinamento fra Stati membri divenga sempre maggiore. La relazione dell’onorevole Trakatellis evidenzia inoltre la necessità di un maggiore equilibrio fra programmi e azioni in essere. Va inoltre considerato che tanto la prevenzione, quanto la promozione e la vigilanza saranno sempre più importanti e che, di conseguenza, occorrerebbe riconoscere loro maggiori stanziamenti e maggiore rilevanza. Infine, riteniamo necessario evitare che, in futuro, si ripetano situazioni come quelle di cui siamo stati testimoni, con una scarsa prontezza della Commissione nel predisporre per tempo il rinnovo delle azioni nel loro insieme. Lo trovo un fenomeno preoccupante, che ha destato l’allarme di molte delle organizzazioni interessate; il problema va risolto una volta per tutte.
costep_2001-02-13_5_2	Signor Presidente, signor rappresentante della Commissione, con la Carta dei diritti fondamentali è stato compiuto il grande passo verso la ricostruzione dell’Europa dei cittadini, come piace dire al collega Méndez de Vigo e come ho sentito affermare più volte dal professor Rodríguez Bereijo, rappresentante designato dal Presidente del governo spagnolo, José María Aznar, alla convenzione incaricata di redigere la Carta. Credo che ciò sia di gradimento di tutti gli europei. Costruire, in questo lungo processo, un’Europa sociale mi pare la grande sfida e la grande occasione da non perdere. Questa costruzione avviene però in un momento critico, in determinate circostanze economiche, sociali e politiche. Il Vertice di Lisbona ha deciso di liberalizzare i mercati delle telecomunicazioni, gas, elettricità e trasporti. Stiamo attraversando un processo di globalizzazione generale e di cambiamento del concetto di società industriale e del mercato del lavoro. E il fattore umano? possiamo chiederci. Sia Nizza che l’Agenda sociale concordata in quest'assise evidenziano la necessità di far conto sui lavoratori nei passaggi di gestione, nonché di abbinare la sicurezza e la flessibilità della crescita economica alle relazioni industriali e alle ripercussioni nell’ambiente sociale. Ne consegue che nella dimensione globalizzatrice non si può dimenticare l’importanza di alcune imprese in talune regioni e aree, per esempio in quelle periferiche come la Galizia, dalla quale provengo anch'io, nelle quali sono l’unica o la più importante fonte di occupazione e in cui la minaccia della globalizzazione senza garanzie creerebbe preoccupazione o ansia nelle famiglie. In secondo luogo, competitività economica e società sana non devono essere termini antitetici, bensì armonici. In terzo luogo, la riconversione industriale, intesa in senso molto lato, forse anche accettabile e inevitabile da una prospettiva economica, non può trascurare le conseguenze sociali delle ristrutturazioni, che vanno prevenute; le politiche e i provvedimenti economici comunitari devono puntare ad alti livelli occupazionali. Quarto e ultimo, gli aiuti comunitari nazionali, gli incentivi fiscali eccetera andrebbero condizionati a impegni di lungo respiro in materia di occupazione e sviluppo locale o regionale. Queste quattro valutazioni sono soltanto alcune delle considerazioni o riflessioni che Commissione e Consiglio devono tenere presenti di fronte al fenomeno della riconversione industriale. In ogni caso è prevista la partecipazione del comitato di impresa, dei rappresentanti dei lavoratori. La globalizzazione, signor Presidente, riduce le distanze economiche. Dobbiamo impegnarci affinché non aumenti le differenze sociali.
costep_2001-02-14_12_15	Signor Presidente, uno degli obiettivi indicati dai recenti Vertici di Tampere, Feira e Nizza, da risoluzioni del Parlamento e dallo stesso Forum euromediterraneo, appena svoltosi proprio a Bruxelles la settimana scorsa, è quello della lotta contro le mafie che si occupano del traffico degli immigranti. Traffico vergognoso, che causa molti problemi, perfino tragedie, per gli stessi immigranti nonché un’enorme preoccupazione all’interno dell’Unione europea, preoccupazione a volte superiore a quella dimostrata dai paesi d’origine degli immigranti, anche se è spiacevole dirlo. Pertanto, dobbiamo accogliere con soddisfazione le due iniziative francesi. Tuttavia la relazione dell’onorevole Ceyhun pecca di mancanza di rigore giuridico, soprattutto su un punto a cui farò ora riferimento. Se non si procederà a una rettifica, sarà impossibile votare a favore, cosa di cui sinceramente mi rammarico. Conosco personalmente l’ottimo lavoro svolto in questo campo da alcune ONG, la cui sollecitudine umanitaria supera spesso i mezzi a loro disposizione; tuttavia da qui a generalizzare, proponendo un’esenzione di responsabilità per le associazioni che possano incorrere nell’illecito di prestare assistenza organizzata all’ingresso, alla circolazione e al soggiorno di immigranti irregolari, è eccessivo, perché il lucro o il vantaggio economico, come succede per esempio nella legislazione penale spagnola, sono circostanze aggravanti, ma non costituiscono la componente essenziale del reato del traffico illegale di esseri umani. Ciò non significa che la relazione sia priva di aspetti validi, che approvo, come i pagamenti compensativi per le regioni più colpite dai flussi migratori oppure la persecuzione degli imprenditori che si avvalgono di tale manodopera, sfruttandola illegalmente. In ogni caso, mi sembra che in questa battaglia contro l’immigrazione clandestina sia assolutamente necessaria la cooperazione dei paesi d’origine, senza la quale fallirebbe qualunque tentativo di lotta contro simili mafie. L’Unione europea non può certo risolvere il problema del fenomeno migratorio da sola, senza poter contare sull’imprescindibile collaborazione dei paesi da cui hanno origine i flussi migratori.
costep_2001-02-14_5_5	Signor Presidente, signor Commissario, signor Presidente della BEI, onorevoli colleghi, innanzitutto vorrei congratularmi con il relatore, onorevole Lipietz, per l’ottima relazione. La Banca europea per gli investimenti è un’istituzione senza scopo di lucro perché così hanno deciso i governi degli Stati membri, giacché il suo obiettivo primario non è quello di ottenere vantaggi economici, bensì di contribuire allo sviluppo equilibrato della Comunità europea mediante la concessione di prestiti a medio e lungo termine e garanzie per progetti di investimento nelle regioni più povere, nonché di promuovere la coesione economica e sociale. Bene, se esaminiamo l’orientamento prevalente dei finanziamenti della BEI, dove sono finiti i prestiti concessi nel 1999? Vediamo che, in gran parte, sono stati usati per cofinanziare investimenti nei quattro Stati membri più ricchi (Germania, Francia, Regno Unito e Italia), i quali hanno ricevuto oltre il 60 percento delle risorse della BEI complementari ai Fondi strutturali comunitari, cosicché i cosiddetti paesi della coesione, vale a dire quelli più poveri e più bisognosi (Grecia, Portogallo, Spagna e Irlanda), hanno ricevuto solo il 26 percento. Sebbene si affermi che questa discrepanza sia dovuta alla popolazione di detti Stati, ritengo necessario riflettere su questo aspetto, perché uno sviluppo equilibrato non si ottiene con la proporzionalità, ma con la solidarietà. Questo principio sarà ancor più necessario nella misura in cui procediamo all’allargamento a nuovi Stati membri. E che non si dica che in realtà i paesi meno ricchi non presentano progetti da finanziare: occorre definire una migliore politica di informazione, di trasparenza, di aiuto e di accompagnamento. Pertanto, si potrebbe cominciare agevolando le comunicazioni con i possibili richiedenti e promuovendo l’uso di tutte le lingue dell’Unione europea, comprese quelle regionali e minoritarie, affinché tutti possano avere accesso alla Banca europea per gli investimenti.
costep_2001-04-04_5_7	Signor Presidente, per analizzare l’anno zero dell’era di Tampere possiamo contare per la prima volta su uno strumento straordinariamente efficace, oggi e in futuro, lo scoreboard definito dalla Commissione che, per gli anni a venire, dovrebbe registrare i progressi avvenuti in seno al Consiglio e in ciascuno degli Stati membri. Dal confronto tra le previsioni iniziali e l’ultima revisione dello scoreboard emerge, per esempio, che abbiamo progredito, direi notevolmente, nelle questioni relative alla cooperazione giudiziaria. Nutriamo speranze per il futuro di Eurojust e il Parlamento accoglie favorevolmente le decisioni del Consiglio e le iniziative degli Stati membri che, nel campo della cooperazione giudiziaria, si sono affiancate alle proposte della Commissione, creando così un convergere d’intenti che deve essere mantenuto nel futuro. Il mio gruppo attribuisce tutta l’importanza che merita alla comunicazione della Commissione sul mutuo riconoscimento delle sentenze in materia penale. Speriamo che rappresenti una base solida per la lotta contro il crimine, specialmente contro le sue espressioni più dure e intollerabili come il terrorismo. Signora Ministro, signor Ministro, sappiamo bene quali domande ha presentato la Commissione europea nell’ultimo anno in relazione all’Agenda di Tampere: sono indicate nello scoreboard. Non sappiamo però cosa pensa di fare il Consiglio a questo riguardo nell’immediato futuro. Non intendo tornare sul dibattito della seduta precedente, ma devo dire che, per contro, abbiamo visto proposte concrete e frammentarie da parte di ogni Stato membro, proposte che, a questo riguardo, non possiamo né potremo accettare in alcun modo. Oggi parliamo anche della sorpresa causata dall’arrivo dell’East Sea in Europa. Ha provocato stupore e sono convinta che ne avrebbe provocato ancora di più se i cittadini avessero saputo che, da prima di Tampere, disponiamo, in materia di cooperazione con i paesi di origine, di uno strumento chiamato piano d’azione per il nord dell’Iraq, vale a dire per i curdi. Ma i cittadini non lo sanno. Allo stesso modo la popolazione del mio paese non sa che disponiamo di un piano d’azione per il Marocco, e, mentre il mare getta sulle spiagge i cadaveri dei nostri giovani vicini, si domanda cosa sta facendo l’Unione europea. In realtà, l’impressione che si ricava dagli organi di stampa è che lo ignora persino il nostro governo. Laeken rappresenterà una nuova occasione per la politica comune di immigrazione e di asilo. Per favore, non tornate a ratificare le decisioni di Tampere. Diteci come intendete andare avanti, ma vi esorto a non ripeterci di nuovo che siamo sulla buona strada. Convincetevi davvero della bontà delle vostre decisioni, sostenetele con chiarezza, decisione e coraggio. Il Parlamento vi seguirà e sicuramente lo faranno anche i cittadini.
costep_2001-06-11_7_2	Signor Presidente, ci troviamo dinanzi a uno dei pochi eppur gravi problemi derivanti dall’abbattimento delle frontiere interne. Sin dagli esordi del mercato unico, si è stabilito che la libera circolazione delle merci doveva essere compatibile con la salvaguardia del patrimonio artistico e culturale di ciascuno degli Stati membri. Oggi, come allora, è competenza del singolo Stato definire il proprio patrimonio nazionale e stabilire quali misure adottare per preservarlo. Tuttavia, dal 1º gennaio del 1993 si sono resi necessari vari provvedimenti - tra cui l’omologazione dei requisiti - in relazione alla vendita o all’uniformità delle procedure di controllo e all’esportazione extracomunitaria. Pertanto, nel 1992 e nel 1993 sono stati promulgati il regolamento e la direttiva di cui parliamo oggi. La filosofia del regolamento può essere sintetizzata in questi termini: ogni Stato è tenuto a controllare l’esportazione non solo del proprio patrimonio, ma anche di quello appartenente a uno dei rimanenti quattordici Stati qualora esso si trovi sul suo territorio. Nove anni dopo, fatte salve alcune modifiche di scarsa entità, continuano a essere in vigore il testo legislativo e l’approccio adottati nel 1992 in relazione alla situazione contingente. È bene sottolineare che il traffico illecito dei beni culturali continua a svolgersi impunemente e ha raggiunto, anzi, proporzioni inaudite. Per giunta si prevede un ulteriore aggravamento del problema qualora sussistesse - al momento dell’integrazione nel mercato unico dei ricchissimi patrimoni dei paesi candidati - la legislazione comunitaria attualmente in vigore, sinora dimostratasi insufficiente. Nel 1993, la Commissione si era assunta l’impegno di illustrare, ogni tre anni, l’evolvere della situazione e di valutare il grado di efficacia delle norme applicate, nonché di proporre eventuali correzioni laddove si fosse reso necessario. Nel 1996 ha fatto un tentativo, ma la maggior parte degli Stati interpellati non ha fornito le informazioni richieste. In alcuni casi si sono riscontrati ritardi a dir poco scandalosi nel processo di recepimento del regolamento nelle legislazioni nazionali; più precisamente, nel caso di quattro Stati il regolamento non è entrato in vigore sino al 1998. In quell' anno, la Commissione è finalmente riuscita a reperire qualche dato e a raccogliere alcune opinioni ed esperienze di cui si è servita per elaborare la relazione in discussione oggi. Si tratta di una comunicazione a carattere esclusivamente informativo, che non avanza proposte mirate all’adozione di nuove misure o alla modifica di quelle attuali. È una relazione volontaristica che non fornisce dati sufficienti per corroborare le stime fatte e che, a mio giudizio, difetta di proposte migliorative per quanto concerne le procedure vigenti. Nondimeno, è possibile trarre alcune conclusioni. Poche sono quelle positive, ad esempio il fatto che la semplice esistenza delle due norme sopracitate è stata sufficiente a stimolare la presa di coscienza da parte dei governi e dell’opinione pubblica e a spronare l’adozione di soluzioni extragiudiziali. Molte di più sono quelle negative, riassumibili in un unico dato: a tutt' oggi è pratica diffusa che lo Stato che autorizza l’uscita di un bene culturale non si curi di accertare presso lo Stato di provenienza la liceità della merce. Nella maggioranza dei casi, i governi degli Stati membri non hanno cooperato tra loro in modo adeguato: mi riferisco in particolare alle forze di polizia e alle autorità doganali, che dipendono dal Ministero degli Interni. Questo rappresenta, a mio avviso, uno dei fulcri del problema: da un lato, le unità governative di stanza alle frontiere si trovano a dover affrontare altre priorità connesse alla criminalità organizzata. Dall’altro lato, si tratta di una cooperazione nell’ambito del terzo pilastro che, come i miei onorevoli colleghi ben sanno, è alquanto difficile da mettere in atto. La situazione, pertanto, risulta grave su due versanti: il commercio clandestino intracomunitario di beni storico-culturali e la loro crescente fuoriuscita attraverso le nostre frontiere estere. Tra i fattori che determinano questa grave situazione vi sono l’irruzione in questo commercio di reti organizzate, la proliferazione incontrollata di antiquari non professionisti e la quasi sistematica impunità dei responsabili, dovuta alla rapida prescrizione del reato (dopo soltanto un anno) oppure perché basta addurre semplicemente la buona fede del compratore perché il caso venga archiviato. Alla luce di tutte queste considerazioni, nella nostra relazione sottolineiamo la necessità di un’immediata riforma della normativa e di un miglioramento qualitativo nel trattamento comunitario. A nostro avviso, si tratta di un tema di carattere culturale che il Consiglio deve quindi affrontare appoggiandosi ai settori competenti di ogni Stato membro; sono reati o infrazioni di cui devono occuparsi unità operative comunitarie specializzate in patrimoni artistici e storici. La signora Commissario responsabile per la cultura, meglio di qualunque altro suo collega, deve essere in grado di fare una diagnosi e proporre una cura per questa situazione. Il tutto senza omettere di inserire all’interno dei vari gruppi esponenti del commercio, dei corpi di polizia e delle autorità doganali; ma sempre, lo ribadisco, da un punto di vista prevalentemente culturale. Nella relazione poniamo in evidenza anche alcune difficoltà, tra cui l’esistenza di un patrimonio non meglio identificato nelle mani di istituzioni come la Chiesa. Proponiamo alcune misure considerate molto urgenti - come l’impiego di Internet per rendere di pubblico dominio le immagini e i formulari relativi agli oggetti rubati - oppure sollecitiamo la Commissione a elaborare, sotto la direzione della Commissario responsabile per la cultura, un Libro verde che descriva la situazione attuale, a valutare gli effetti prodotti dal regolamento e dalla direttiva, a svolgere uno studio comparato della definizione del patrimonio in ogni Stato membro e, soprattutto, a proporre dei provvedimenti migliorativi concreti. Ormai da tempo, la Commissario responsabile per la cultura, che ammiro da molti anni, si dimostra audace e determinata per quanto concerne i progetti per il futuro, ma altrettanto prudente e indecisa rispetto a quelli che riguardano il presente. A nostro avviso, dispone delle capacità e delle persone necessarie per cambiare questo stato di cose. Con questa relazione, il Parlamento intende dare un tormentato segnale d’allarme in merito alla situazione attuale, alla quale i responsabili comunitari non stanno prestando la dovuta attenzione, nonostante si tratti di una conseguenza dell’abbattimento delle frontiere interne (il quale, peraltro, si è rivelato di grande utilità in tutti gli altri aspetti).
costep_2001-06-14_2_2	Signor Presidente, le mie due relazioni riguardano sette regolamenti sulla cui riforma stiamo dibattendo. Tali regolamenti si riferiscono alle regioni ultraperiferiche dell’Unione europea, vale a dire Guadalupa, Martinica, Riunione e Guiana, appartenenti alla Francia, Azzorre e Madera, portoghesi, e Canarie, appartenenti alla Spagna. Ragioni di distanza e di dispersione interna, nonché motivi climatici, hanno costituito ostacoli importanti per il loro sviluppo. La distanza e i costi di trasporto relativi alle importazioni e alle esportazioni, così come le dimensioni ridotte di questi territori, hanno scoraggiato l’afflusso e la redditività di investimenti significativi. Rispettando il proprio dovere di solidarietà comunitaria nel rispondere alle necessità di tali regioni ultraperiferiche, tra il 1989 e il 1991 la Comunità europea ha adottato vari programmi di azione al fine di risolvere problemi legati alla distanza e all’insularità, i cosiddetti POSEI. Si trattava di promuovere lo sviluppo sostenibile rafforzando i settori produttivi e in grado di creare occupazione. Ciò è stato fatto impiegando i Fondi strutturali e orientando in modo particolarmente favorevole talune politiche comuni, in particolare la PAC. In questo modo, sono stati messi a disposizione aiuti speciali per determinate produzioni locali ed è stato migliorato l’approvvigionamento di materie prime mediante regimi specifici inclusi nei rispettivi POSEI. Le misure di favore stabilite dalla Comunità sono state sostenute da considerevoli sforzi da parte degli Stati direttamente interessati, Francia, Portogallo e Spagna, e da parte delle amministrazioni regionali e locali. Grazie a ciò, oggi possiamo constatare progressi notevoli ma, nonostante questo, persistono delle carenze. Per questo motivo è necessario continuare ad agire perfezionando i meccanismi impiegati al fine di ottenere risultati sempre più positivi. In ogni caso, per poter continuare ad avanzare verso l’integrazione di tali regioni nello spazio europeo e per far fronte a fenomeni comparsi negli ultimi tempi con il crescente processo di globalizzazione, è necessario dotarsi di una base giuridica più solida e rafforzare i regolamenti che hanno consentito finora il funzionamento di tali azioni. Stiamo lavorando su questo da mesi, contando sul fatto che i Trattati, da Amsterdam in poi, hanno introdotto nell’articolo 299 il riconoscimento della specificità delle regioni ultraperiferiche e l’impegno a sostenerle per consentire loro di superare le difficoltà specifiche. Il progetto di riforma presentatoci andava nella giusta direzione, ma le sue proposte erano insufficienti. Per esempio, non proponeva l’indispensabile modifica della base giuridica per far riferimento al nuovo testo dei Trattati di cui parlavo poc' anzi, ma indubbiamente ha rappresentato indubbiamente una buona base di partenza per il lavoro della commissione per l’agricoltura e lo sviluppo rurale, che ha contato sull’eccellente collaborazione della commissione per la politica regionale, i trasporti e il turismo e della commissione giuridica e per il mercato interno, al fine di promuovere, appunto, la modifica della base giuridica. Abbiamo inoltre interpellato le autorità e i settori sociali dei territori di cui ci stiamo occupando per giungere infine a una serie di emendamenti che sono stati oggetto di dibattito e, in seguito, di approvazione in sede di commissione. Oltre all’emendamento relativo all’aggiornamento della base giuridica, ve ne sono altri che rispondono a richieste comuni delle diverse regioni ed altri ancora che rispondono a richieste specifiche di ciascuna di esse. Fra gli emendamenti comuni, è opportuno menzionare la possibilità che tali regioni possano esportare, con il diritto alla restituzione, i prodotti fabbricati con materie prime introdotte nelle isole in base al regime specifico di approvvigionamento, la necessità di incrementare il sostegno al settore dell’allevamento e l’opportunità di rafforzare le PMI del settore agroalimentare. Gli emendamenti relativi a prodotti sensibili, specifici di ciascuna regione, riguardano il pomodoro delle Canarie, l’allevamento, i prodotti caseari e l’industria dello zucchero delle Azzorre, l’industria del vimini di Madera, nonché il sostegno al riso in alcuni territori francesi. Con questi emendamenti manifestiamo la nostra volontà di superare una volta per tutte i problemi delle regioni ultraperiferiche. Non si tratta di sostenere il ritardo economico e sociale di questi territori, bensì di operare in modo deciso per superare in modo irreversibile tali ritardi ed offrire così a coloro che vivono in tali regioni condizioni di vita e prospettive per il futuro simili a quelle degli altri cittadini dell’Unione europea. I costi dei miglioramenti da noi proposti sono peraltro certamente insignificanti rispetto alle dimensioni del bilancio dell’Unione. Concludo ringraziando per la sollecitudine e la professionalità i funzionari della commissione per l’agricoltura, nonché la Commissione e il Consiglio che hanno mostrato interesse e comprensione. Se, come spero, in plenaria sarà approvato quanto la commissione per l’agricoltura sottopone al suo giudizio, al Consiglio spetterà la responsabilità di non deludere le nostre aspettative. In definitiva, si tratta delle aspettative dei cittadini delle Canarie, di Madera, delle Azzorre, di Martinica, di Guadalupa, della Riunione e della Guiana. Vorrei infine ricordare che la fiducia dei cittadini nei confronti dell’azione dell’Unione europea e, in ultima analisi, la credibilità del nostro progetto dipendono da azioni come questa.
costep_2001-09-04_11_19	Signor Presidente, signora Commissario, vorrei, in primo luogo, ringraziare la Commissione e soprattutto la signora Commissario per le numerose e importanti iniziative presentate in questo settore. Vorrei, altresì, congratularmi con i relatori Collins e Schmitt per l’eccellente lavoro svolto da entrambi e ricordare alcune questioni importanti. Il dossier sulla protezione dei passeggeri è, insieme a quello del cielo unico, della sicurezza e della protezione dell’ambiente, importante per il trasporto aereo, per i passeggeri nonché per l’immagine della costruzione europea presso i cittadini. Siamo tutti consapevoli dell’importanza di questo mezzo di trasporto nonché della contraddizione esistente tra l’Europa dell’aria e l’Europa della terra. In effetti, mentre alcune frontiere classiche stanno scomparendo, nel settore aereo tali frontiere permangono. Per questo motivo, iniziative come quelle in esame rivestono oggi una grande importanza per i nostri cittadini. Provengo dalle isole Baleari dove la dipendenza dall’aereo, come tutti sanno perfettamente, è altissima. So cosa significhi subire il caos di un aeroporto o interminabili ritardi. Per questo, è lodevole, a mio parere, il tentativo della Commissione di cercare un punto di equilibrio tra la legislazione e gli impegni volontari che coinvolgono sia le compagnie aeree che gli aeroporti o le autorità portuali, senza dimenticare il settore turistico. Questa comunicazione è ambiziosa e tenta di trovare un punto di equilibrio fra la necessità di stabilire garanzie per i passeggeri e di assicurare, al contempo, un trasporto aereo efficiente e competitivo. L’utente deve essere messo al corrente dei diritti riconosciutigli dalla legge in caso di problemi legati ai voli. Deploro la situazione di paralisi in cui versano, in seno al Consiglio, numerose iniziative concernenti tale settore e mi auguro che si possa giungere ad accordi adeguati per poter avanzare senza indugi. Ricordando il terribile incidente verificatosi la settimana scorsa ad un aereo proveniente dalla città spagnola di Melilla, vorrei concludere congratulandomi con la Commissione e con l’onorevole Schmitt per il lavoro svolto sulla proposta che prevede l’istituzione dell’Agenzia europea per la sicurezza aerea. Relazioni come quella elaborata dall’onorevole Schmitt potranno in futuro, se non evitare, almeno ridurre in modo considerevole terribili incidenti come questo.
costep_2001-09-05_3_10	Signora Presidente, un aspetto che ha caratterizzato l’elaborazione della relazione sul terrorismo, oltre al rigore e alla competenza del relatore Watson, con il quale mi congratulo, è rappresentato soprattutto dal comune orientamento manifestato da tutti i gruppi politici del Parlamento nell’esprimere non solo il rifiuto e la condanna del terrorismo, dell’ambiente in cui si sviluppa e dei mezzi che utilizza, ma soprattutto nell’adottare gli strumenti giuridici necessari a livello europeo per combattere e perseguire i reati dell’attività terroristica e della criminalità organizzata. Possiamo affermare senza riserve, senza alcun dubbio - io almeno non ne ho -, che con l’approvazione della relazione ci troviamo di fronte a un patto europeo contro il terrorismo. Per i cittadini europei, infatti, la violenza e il terrore sono assolutamente incompatibili con la democrazia, con il dialogo e con le regole del gioco che gli Stati democratici dell’Unione europea hanno stabilito per convivere in pace e, in particolare, per risolvere tutti, e sottolineo tutti, i nostri problemi e le nostre divergenze, di qualunque natura essi siano. Il nazionalismo o l’indipendenza utilizzati come pretesto dalle organizzazioni terroristiche, come l’ETA in Spagna, nascondono soltanto i reali intenti di organismi il cui unico obiettivo è seminare il terrore, destabilizzare la democrazia e assassinare, senza discriminazione alcuna, bambini, giovani o adulti, qualunque incarico o professione essi svolgano. Un altro argomento sostenuto dalla relazione è l’urgente necessità di adeguare gli strumenti giuridici necessari a un nuovo spazio senza frontiere, come quello dell’Unione europea, per impedire che i violenti e i gruppi terroristici abbiano la possibilità di mettere in atto azioni criminose e per favorire l’operato di polizia e magistrati. Infatti, signora Presidente, signor Commissario, è un controsenso che esistano barriere e frontiere per i giudici e la polizia e che, per esempio, le bande criminali possano organizzarsi in uno dei paesi dell’Unione europea, commettere attentati in un altro e poi rientrare a trovare rifugio, grazie ad una legislazione obsoleta e contraddittoria in uno spazio comune di libertà, sicurezza e giustizia. Da qui l’esigenza delle quattro raccomandazioni che costituiscono la colonna portante della relazione. La Spagna e il suo governo sono senz' altro particolarmente interessati alle decisioni che verranno prese oggi, ma si tratta di un tema che coinvolge anche paesi come Francia, Belgio, Italia, Regno Unito e gli altri paesi dell’Unione, perché le radici del terrorismo affondano nella violenza, nel suo finanziamento, nei mezzi tecnologici che utilizza e nel reclutamento di giovani che con il denaro e l’odio vengono educati per uccidere. Onorevoli deputati, si tratta di un problema che supera le frontiere dell’Unione europea. Signora Presidente, siamo sulla buona strada. Ribadisco l’urgenza delle proposte e l’assoluta necessità di costruire un nuovo spazio in cui davvero possano vivere e muoversi solo coloro che intendono vivere in pace e in libertà. Il Commissario Vitorino può contare sull’appoggio politico del Parlamento. Aspettiamo con grande interesse le sue proposte.
costep_2001-10-02_7_12	Signor Presidente, ringrazio la signora Commissario e mi congratulo con lei anche per la sollecitudine con cui si presenta al Parlamento per fornirci informazioni importanti come queste. Sebbene abbia già dato prima una risposta generale sulla Spagna, con il suo permesso vorrei ugualmente una precisazione su un aspetto che ha molto a che vedere con la perifericità o, se mi permette, con la perifericità nella perifericità: il Capo Finis Terrae con cui termina la Galizia. Desidero domandarle se fra questi nuovi orientamenti approvati dalla Commissione siano inclusi, nel caso della Spagna e della rete ferroviaria ad alta velocità, i collegamenti con la comunità autonoma della Galizia e, in caso affermativo, se ci possa dare dei ragguagli.
costep_2001-10-03_7_8	Signor Presidente, innanzi tutto desidero congratularmi con la relatrice per il lavoro realizzato e con la Commissione per la portata dell’iniziativa. Tuttavia vorrei sottolineare tre aspetti che mi sembrano fondamentali. In primo luogo, l’importanza del settore audiovisivo nella promozione dello sport. Non possiamo certo dimenticare che lo sport contribuisce a forgiare un’identità e a riunire i popoli, oltre che ad unire atleti e spettatori offrendo a questi ultimi la possibilità di identificarsi con la propria nazione. Inoltre lo sport è uno dei settori di attività che maggiormente coinvolgono e avvicinano i cittadini dell’Unione europea, a prescindere dall’età e dall’estrazione sociale: proprio per questo lo sport non può né deve essere discriminatorio e tutti i cittadini dell’Unione europea devono poter assistere a un avvenimento sportivo. Trattandosi di eventi di grandissima importanza per la nostra società è impensabile che siano esclusivo privilegio di pochi. Il secondo aspetto è rappresentato dalla necessità di controllare le interruzioni pubblicitarie, e sono assolutamente d’accordo con la relatrice sull’importanza della strategia della Commissione che prevede la realizzazione di uno studio sulle ripercussioni della pubblicità televisiva e delle tecniche di televendita sui minori. In terzo luogo desidero offrire il mio completo appoggio alla richiesta della relatrice, che invita gli Stati membri a rafforzare il dialogo e la cooperazione per tutte le questioni relative alla protezione dei minori e dei giovani. Non possiamo aspirare ad un mondo senza violenza mentre i nostri futuri adulti passano la giornata assistendo a cartoni animati, film e notizie di attualità sempre più violenti.
costep_2002-01-16_6_17	Signor Presidente, signor Presidente del Consiglio, signor Presidente della Commissione, onorevoli colleghi, innanzitutto ribadisco l’appoggio che il gruppo ELDR e il mio partito, Convergenza democratica della Catalogna, assicurano alla nuova Presidenza, affinché possa registrare, al termine del mandato, un bilancio estremamente positivo, situandosi allo stesso livello delle due Presidenze spagnole che l’hanno preceduta. Mi si consenta una riflessione su tre degli argomenti indicati come prioritari nel programma esposto dalla Presidenza. Innanzitutto, la riunione del Consiglio di Barcellona, a marzo, deve proporre impegni concreti e risultati verificabili, garantendo l’effettiva attuazione delle riforme strutturali e dei processi di liberalizzazione necessari al raggiungimento degli obiettivi fissati nell’ambito del processo avviato con il Consiglio di Lisbona. La Conferenza euromediterranea, invece, deve dare impulso a una nuova fase del processo iniziato nel 1995 a Barcellona sotto un’altra Presidenza spagnola, in modo da assicurare maggiore cooperazione tra Unione europea e paesi terzi del Mediterraneo. Siamo favorevoli alla creazione di un istituto finanziario che consenta una piena ed efficace assegnazione dei fondi destinati ai programmi mediterranei. Occorre intensificare la politica estera dell’Unione, da cui dipendono in gran parte la nostra pace e la nostra stabilità future. Presidente Aznar, in virtù del suo ruolo chiave quale membro del Praesidium della Convenzione, la sollecitiamo affinché garantisca l’inserimento e la partecipazione delle regioni costituzionali dell’Unione europea all’elaborazione del testo costitutivo che verrà definito in occasione della Conferenza intergovernativa del 2004. Come è emerso dall’intervento del presidente del gruppo ELDR, l’Unione europea non può considerarsi completa senza la partecipazione e la piena integrazione dell’Europa delle regioni. Per noi si tratta di un tema della massima importanza, a maggior ragione dal momento che verrà affrontato dalla Presidenza spagnola, che inizia il suo mandato proprio con la Convenzione.
costep_2002-02-04_5_13	Signor Presidente, intervengo sulla relazione della onorevole Ludford. Prima di entrare nel merito di altri aspetti della politica dell’immigrazione, occorre anzitutto uno status comune per i residenti di lungo periodo, nel più rigoroso rispetto degli accordi di Tampere che miravano a conferire ai residenti di paesi terzi diritti paragonabili a quelli dei cittadini dell’Unione. Occorre risolvere situazioni come quelle che oggi, in teoria, impediscono la libera circolazione dei cittadini di paesi terzi. Ecco perché il mio gruppo si adopererà affinché la nostra Assemblea lanci un messaggio chiaro, rivolto soprattutto al Consiglio, di inequivocabile appoggio alla proposta della Commissione europea. A questo proposito, ringrazio sentitamente la onorevole Ludford per il suo impegno. Non possiamo accettare alcuni degli emendamenti adottati in commissione o presentati nuovamente in sede di seduta plenaria. Come diceva la onorevole Roure, non possiamo ammettere l’introduzione di aspetti soggettivi nel riconoscimento di tale status di residente di lungo periodo, e ancor meno possiamo ammettere che si scherzi con il fuoco collegando a fini propagandistici non dico il controllo delle frontiere, ma addirittura gli stessi immigrati di lungo periodo ai terroristi, o comunque al terrorismo. Difenderemo ancora una volta il diritto alla partecipazione politica dei residenti di lungo periodo, in occasione delle elezioni locali ed europee. Spero solo che, malgrado le numerose assenze fra i banchi del Consiglio, questo messaggio superi le pareti di questo Parlamento e venga recepito.
costep_2002-03-12_2_33	Signor Presidente, signora Commissario, la commissione per la politica regionale, i trasporti e il turismo ritiene che il Parlamento, in quanto autorità di bilancio, debba essere informato regolarmente in merito all’esecuzione in corso delle azioni strutturali, così che possa lanciare un allarme rispetto all’applicazione del meccanismo di 'sunset clause?. Quanto all’applicazione del principio di addizionalità, che è un tema di vitale importanza, occorre che la Commissione stabilisca i mezzi necessari per attuarne la verifica e il controllo sul campo. A metà del periodo di utilizzo dei fondi, la Commissione dovrebbe fornire al Parlamento una valutazione dell’osservanza di tale principio sulla base di criteri oggettivi. D’altro canto, invitiamo la Commissione a corroborare, mediante le soluzioni del caso, la tesi secondo cui gli stanziamenti strutturali dovrebbero essere ritenuti un obiettivo di spesa. Per quanto concerne la linea di bilancio relativa alla rete transeuropea dei trasporti, constatiamo che il tasso di esecuzione del bilancio nel corso degli ultimi anni è soddisfacente e raccomandiamo che sia data priorità a progetti con un evidente valore aggiunto europeo; sottolineiamo inoltre l’importanza di finanziare progetti tesi a un riequilibro fra le modalità di trasporto. Il Parlamento europeo invita anche gli Stati membri a servirsi dei Fondi strutturali con una maggiore attenzione alle infrastrutture dei trasporti, con particolare riferimento al trasporto intermodale e alle modalità di trasporto meno inquinanti. Naturalmente, nel caso dei trasporti terrestri, nell’ottica del rispetto ambientale si dovrà prestare particolare attenzione ai trasporti ferroviari. Signora Commissario, in questa fase tanto decisiva per l’Unione europea, che precede l’ampliamento, gli Stati membri, con il sostegno della Commissione, dovranno utilizzare i Fondi strutturali nel modo più efficiente possibile, in collaborazione con le regioni e le collettività locali cui gli stessi sono destinati. Solo così potremmo avvicinarci a quella coesione economica e sociale che rappresenta, insieme all’unione politica, il grande obiettivo delle Istituzioni e dei cittadini europei.
costep_2002-04-09_2_7	Signora Presidente, questa proposta di regolamento dà attuazione alla Risoluzione 1390 adottata dal Consiglio di sicurezza delle Nazioni Unite il 16 gennaio scorso, ai sensi del Titolo VII della Carta delle Nazioni Unite. Poiché il termine previsto affinché gli Stati firmatari adottino i provvedimenti di attuazione della citata Risoluzione è pari a 30 giorni, la commissione per le libertà e i diritti dei cittadini ha votato ieri a favore dell’applicazione dell’urgenza e della procedura senza relazione: in altre parole, si passerà direttamente in Plenaria, con un termine per la presentazione di emendamenti da parte dei gruppi politici. Chiedo alla Presidenza che venga definito un termine per gli emendamenti il più possibile generoso, tenuto conto delle circostanze. Desidero ora fare due osservazioni complementari. La prima è che, per dare attuazione a risoluzioni come questa, la 1390, l’Unione promulga due atti diversi: l’uno facente capo al secondo pilastro, ossia un atto di politica estera, l’altro rientrante invece nel Trattato CE. Ieri la nostra commissione è stata praticamente unanime nel ritenere che il Parlamento dovrebbe adoperarsi per l’approfondimento degli strumenti del secondo pilastro, ossia della posizione comune che ci si accinge ora ad adottare. Se non è associato al processo, il Parlamento dovrebbe quantomeno esserne informato, dal momento che una cosa è la lettera del Trattato, un’altra ciò che impongono il comune buon senso e la consapevolezza che questa Assemblea rappresenta gli interessi dei cittadini. La mia seconda osservazione è che la commissione per le libertà e i diritti dei cittadini, estremamente preoccupata al riguardo, intende chiedere formalmente che il Consiglio e gli Stati membri che siedono al Consiglio di Sicurezza delle Nazioni Unite mettano a punto i meccanismi procedurali necessari per correggere l’eventuale inclusione non giustificata di nominativi di persone fisiche o giuridiche in queste liste. Allo stato, questo problema desta enorme preoccupazione nelle opinioni pubbliche dei nostri paesi. Chiediamo infine alla Commissione di non costringerci più a questo tipo di esercizi. Non è serio che il Parlamento abbia a disposizione solo cinque giorni - di numero - per manifestare il proprio sostegno a una simile decisione, visto che non si tratta di emettere semplicemente un parere, ma di prestare il proprio appoggio a una risoluzione delle Nazioni Unite che risale al 19 gennaio. Per il futuro, chiediamo di essere coinvolti prima nel processo di elaborazione di simili regolamenti, per poter prestare il nostro appoggio con piena cognizione di causa, e non con uno sforzo procedurale veramente spropositato.
costep_2002-04-24_3_66	Signor Commissario, a nome della commissione per lo sviluppo e la cooperazione ringrazio, in primo luogo, la Commissione per la comunicazione sulla promozione dei diritti umani e congratularmi con la relatrice Díez per l’eccellente relazione che integra ed arricchisce le proposte formulate dalla Commissione nella comunicazione, di per sé positive. L’impegno dell’Unione europea nella difesa dei diritti umani e dei principi democratici richiede un’azione efficace, ma soprattutto coerente. Se non vi è coerenza, non vi sarà credibilità e senza credibilità non vi sarà l’autorevolezza necessaria per stimolare ed esigere il rispetto dei diritti umani. Perciò condivido l’approccio strategico e globale proposto dalla Commissione per integrare i diritti umani nella politica estera dell’Unione e fare in modo che tutte le politiche, i programmi e i progetti comunitari prendano in debita considerazione tale aspetto. Condivido, poi, l’approccio agli aiuti umanitari basato sui diritti umani, estremamente importante per la prevenzione dei conflitti. Ritengo che i documenti strategici nazionali debbano proporre misure concrete per la promozione dei diritti umani e che tali misure debbano essere ritenute prioritarie. La lotta a favore dei diritti umani non può essere dissociata dalla lotta alla povertà e dalla politica di cooperazione allo sviluppo, in quanto entrambe promuovono la messa a punto delle condizioni economiche e sociali necessarie per garantire la pace ed assicurare ad ogni persona la possibilità di vivere in maniera dignitosa. Si tratta di condizioni irrinunciabili, senza le quali il rispetto dei diritti fondamentali resta un concetto astratto, puramente ideale. Mi rivolgo alla Commissione, chiedendo che, nel dialogo politico e nella discussione dei documenti strategici nazionali, l’accesso universale all’istruzione venga considerato una priorità tematica, in quanto l’istruzione è indispensabile per lo sviluppo dei popoli e che, senza tale sviluppo, si potrà difficilmente parlare di pieno rispetto dei diritti umani.
costep_2002-09-24_2_125	Signor Presidente, vorrei ringraziare il Commissario Barnier per la sua recente comunicazione sull’andamento dell’esecuzione del bilancio dei Fondi strutturali e degli stanziamenti ancora da liquidare fino al 31 agosto del 2002. Constatare che si ripetono gli stessi problemi solleva ancora una volta la questione dell’affidabilità delle previsioni di bilancio. Rispetto al bilancio per il 2003, la commissione per la politica regionale, i trasporti e il turismo propone di aumentare il massimale degli stanziamenti di pagamento in quanto, visto l’importo corrispondente quest'anno alla programmazione pluriennale di 27,5 miliardi di euro, bisogna usare 8,1 miliardi di euro per gli impegni ancora da liquidare (RAL) accumulati fra il 1994 e il 1995, ossia 2,9 miliardi di euro più di quanto previsto. Abbiamo anche chiesto di tenere conto delle difficoltà che insorgeranno nel prossimo esercizio finanziario applicando la clausola N+2. Si renderà necessario un grande impegno di cooperazione e controllo fra Parlamento, Commissione e Stati membri. Quanto allo strumento strutturale di preadesione ISPA, dobbiamo riprendere la proposta della Commissione che prevede di aumentare gli stanziamenti destinati a questo programma nell’esercizio 2003, raggiungendo 1,117 miliardi di euro in stanziamenti d’impegno e 750 milioni di euro in stanziamenti di pagamento. Non ha affatto senso, alla vigilia dell’allargamento, indebolire uno strumento utile e soprattutto necessario. Nel bilancio ci opponiamo alla riduzione degli stanziamenti di pagamento attuata dal Consiglio su proposta della Commissione sui programmi FESR e varie iniziative comunitarie. Dobbiamo evitare che risultino insufficienti per coprire gli impegni nel prossimo futuro. Meglio prevedere questi problemi che provvedere successivamente. Vorrei anche segnalare che ci preoccupa lo scarso sostegno accordato, a nostro giudizio, in particolare nel bilancio, ai sistemi di sicurezza nei trasporti.
costep_2002-10-23_3_108	Signor Presidente, la procedura seguita nell’elaborare questa risoluzione è stata un po' strana e ha creato difficoltà a tutti. È vero che in questo momento la lotta al terrorismo ha una dimensione di politica interna e una di politica estera, e non vorrei che si sminuisse l’importanza del lavoro realizzato dalla commissione di cui faccio parte. Pertanto, chiedo che l’onorevole Hernández Mollar intervenga prima di me. Se il Regolamento non lo prevede, sono disposta a scambiare con lui il turno di parola, cosa che credo non creerà problemi ai servizi.
costep_2002-11-20_3_203	Signora Presidente, come ha affermato il rappresentante della Commissione, credo si debba operare una distinzione in questo dibattito. In primo luogo, le circostanze davvero eccezionali presenti in Pakistan e il suo ruolo strategico per la stabilità in Afghanistan, la coalizione internazionale contro il terrorismo e la stabilità di tutti i paesi dell’Asia centrale. Tuttavia, d’altro canto, non credo che ciò abbia a che vedere con la situazione interna del paese, con l’aumento del fondamentalismo islamico, con gli interessi e le persone, nostre alleate, che subiscono attacchi in Afghanistan e con la situazione dei diritti umani nel paese. Vi sono casi spaventosi, come il sequestro, l’estorsione e la schiavitù dei cosiddetti 'bambini jockey? e, ovviamente, mi riferisco anche al risultato della valutazione delle elezioni. Ministro Haarder, lei conosce l’affetto e il rispetto che nutro nei suoi confronti fin da quando lavoravamo insieme in seno alla commissione per gli affari esteri, i diritti dell’uomo, la sicurezza e la politica di difesa. Tuttavia, vorrei chiederle che senso abbia inviare una missione di osservazione elettorale dell’Unione europea, i cui membri tengono un comportamento esemplare esponendosi a gravi rischi personali per svolgere una valutazione della situazione, che oltretutto è condivisa da altre missioni internazionali, quali quelle del Commonwealth e dell’ANFREL, se poi il rappresentante del Presidente in carica del Consiglio la smentisce. Non esistono già abbastanza differenze in seno al Consiglio di sicurezza delle Nazioni Unite, al Consiglio 'Affari generali? o ai Consigli europei, senza necessità di quest'ennesima dimostrazione di discordia e divisione? Signora Presidente, credo si debba prendere atto di questo atteggiamento e lavorare insieme per evitare il ripetersi in futuro di situazioni analoghe, che presentano un quadro totalmente frammentato e possono solo ledere l’immagine e il prestigio dell’Unione europea nel mondo.
costep_2002-12-16_1_31	Signor Presidente, con il mio intervento intendo proporre che questo Parlamento condanni e respinga la farsa delle elezioni presidenziali svoltesi in Nuova Guinea. L’assenza di garanzie democratiche e l’obbligo imposto agli elettori di dichiarare il voto espresso ha fatto sì che tutti i candidati dell’opposizione ritirassero la propria candidatura due ore dopo l’inizio del falso processo elettorale. Com'è noto, l’attuale governo di Teodoro Obiang non ha consentito né ad osservatori del Parlamento europeo né ad osservatori internazionali di assistere alle elezioni, e quindi riteniamo che vi siano tutte le ragioni per esprimere una ferma e categorica condanna di questa parodia elettorale, messa in scena dalla dittatura sotto cui soffre il popolo della Guinea. Di conseguenza, nell’attesa che l’Assemblea si pronunci al riguardo, riteniamo doveroso esprimere - per voce del Presidente o attraverso qualsiasi altro canale che egli stimi opportuno - la nostra condanna della deplorevole farsa elettorale svoltasi ieri.
costep_2003-01-15_3_183	Signor Presidente in carica del Consiglio, non ha risposto alle mie domande sugli spazi marittimi situati tra le Canarie, Madeira, le Azzorre e l’Unione europea. Queste acque sono solcate da 70 000 navi, molte delle quali sono grandi petroliere, veri e propri giganti di 100 000, 200 000 tonnellate e oltre e, se una di esse affondasse, potrebbe provocare in qualunque momento la rovina economica di molte di queste isole, che vivono esclusivamente di turismo. Lei potrebbe capire meglio la situazione se la situassimo nel contesto del suo paese. Provi ad immaginare che cosa significherebbe se si verificasse un incidente nell’Egeo o nel Mediterraneo orientale, anche al di fuori delle acque territoriali greche. Quali conseguenze subirebbero le vostre isole? Signor Presidente in carica del Consiglio, non pensa che l’Unione europea debba adottare norme per la regolamentazione di spazi marittimi che mettono in pericolo le sue coste? Gli Stati Uniti e il Canada l’hanno fatto, esternamente all’ambito delle loro acque territoriali, e credo che l’Unione europea avrebbe tutto il diritto di fare altrettanto.
costep_2003-04-08_2_188	Signora Commissario, dall’incidente dell’Erika del 19 dicembre 1999, sono state intraprese numerose iniziative dal Parlamento europeo e dalle altre Istituzioni europee per accrescere la sicurezza marittima. Purtroppo, però, non sono probabilmente state prese le misure adeguate poiché successivamente, nel novembre 2002, abbiamo assistito ad un altro incidente marittimo - quello della Prestige - e ora stiamo rivedendo le azioni che erano state approvate nella prima occasione, dopo il disastro dell’Erika. A tale scopo anche in seno alla commissione per la politica regionale, il turismo e i trasporti del Parlamento europeo stiamo lavorando alla riforma del regolamento sulle petroliere monoscafo e a doppio scafo e c'è un aspetto molto importante legato al suo contributo. Lei ha detto che c'è un centro di risposta dell’Unione europea, e vorrei sapere se in questo centro avete definito piani di emergenza, soprattutto per le regioni costiere sensibili, come quelle della Galizia e della Bretagna, dove anno dopo anno si ripetono incidenti alle petroliere che causano danni all’ambiente.
costep_2003-05-12_1_22	Signor Presidente, la settimana scorsa i guerriglieri colombiani della FARC hanno barbaramente assassinato l’ex governatore della provincia colombiana di Antioquia, signor Gaviria, e il suo consulente per il processo di pacificazione, l’ex ministro della Difesa Echeverri - con i quali si era incontrata una delegazione di quest'Assemblea - insieme ad altre otto persone che appartenevano all’esercito e ai servizi di sicurezza nazionale, dopo un periodo di prigionia in condizioni disumane. Tali atrocità, che hanno suscitato lo sdegno del paese, rivelano ancora una volta la natura criminale di questa organizzazione che tiene ancora in ostaggio la candidata alle elezioni presidenziali Íngrid Betancourt. Questi fatti sono la riprova che abbiamo preso la decisione giusta, includendo la FARC nell’elenco delle organizzazioni terroristiche redatto dall’Unione europea. Per tutti questi motivi le chiedo, a nome dell’Assemblea, di trasmettere alle legittime autorità colombiane la nostra solidarietà per le famiglie delle vittime e di ribadire il nostro attivo impegno a favore della pace in quel paese.
costep_2003-05-12_1_58	Signor Presidente, signora Commissario, onorevoli colleghi, questa direttiva ha suscitato un dibattito ampio, articolato ed animatissimo, soprattutto in seno alla commissione per l’industria, il commercio estero, la ricerca e l’energia. Abbiamo cercato di mettere in rilievo che la cogenerazione non è un fine in sé, bensì una misura di efficienza energetica. Questa proposta - che persegue la strategia della Commissione di aumentare l’efficienza energetica nell’Unione europea - ha ricevuto un’accoglienza favorevole, ma ha sollevato una serie di problemi, come il relatore stesso, onorevole Glante, ha osservato all’inizio. Alla fine, dopo un serrato dibattito tra vari membri della commissione per l’ambiente, la sanità pubblica e la politica dei consumatori, abbiamo presentato una proposta equilibrata, ricca di contenuti concreti dal punto di vista del risparmio energetico. Come ho già detto, la cogenerazione basata sulla domanda di calore ci permetterà di ottimizzare la situazione dal punto di vista dei gas a effetto serra e di equilibrare il funzionamento del sistema elettrico. Tutta questa costruzione, tuttora, sarebbe crollata se avessimo incoraggiato una domanda superflua di calore. Un approccio troppo semplicistico - come quello che, mi sembra, era stato proposto all’inizio - ci avrebbe condotto a incoraggiare la costruzione di impianti di cogenerazione in assenza di un’effettiva domanda di calore: ma ciò sarebbe stato l’opposto di quello che, a nostro avviso, doveva essere l’obiettivo della proposta. Desidero congratularmi con l’onorevole Glante e con tutti coloro che hanno partecipato alle riunioni riguardanti un problema di comprensione invero assai ardua. Penso soprattutto all’onorevole Vidal-Quadras, che ha lavorato con coraggio su questa direttiva. Ci siamo fatti strada in una foresta di cifre, formule, variabili e deponenti, riuscendo alla fine a far convergere le nostre opinioni. Gli emendamenti di compromesso fanno segnare un apprezzabile passo avanti verso la conclusione di un accordo finale; significativamente, è stata riconosciuta l’esistenza di tecnologie differenti all’interno dell’Unione europea. Quanto più calore un impianto produce, tanto maggiore è l’efficienza globale del processo di cogenerazione: ma condensare l’intera direttiva in questa massima sarebbe una superficiale mancanza di realismo. Un impianto destinato alla produzione esclusiva di calore, che ha un’efficienza dell’80 per cento, è del tutto inefficiente - direi addirittura obsoleto -, ma un impianto per la produzione di elettricità con un’efficienza del 50 per cento può essere molto efficiente. Qual è la ragione di tutto ciò? Il semplice fatto che l’elettricità è una forma più elaborata di energia, che si ottiene dal calore. Una volta chiarito che l’efficienza globale di un impianto non è un parametro adeguato o assoluto per determinare il valore della cogenerazione, cosa ci resta? Ci resta - lo ricorderà, credo, anche l’onorevole Vidal-Quadras - il risparmio primario di energia e la conseguente riduzione delle emissioni di gas. È questo il parametro più opportuno per misurare i vantaggi derivanti dalla cogenerazione, rispetto alla produzione separata di calore e di elettricità. Non dobbiamo dimenticare un punto importante: la cogenerazione si è sviluppata nei diversi Stati membri conformemente alle rispettive tradizioni culturali. Nei paesi dell’Europa centrale e settentrionale prevale l’impiego del calore per usi abitativi, ed ovviamente per gran parte dell’anno la domanda di riscaldamento e di acqua calda è assai cospicua. Ad altre latitudini, per evidenti ragioni, si è sviluppata una forma di cogenerazione in cui la proporzione di calore è più bassa e quindi prevale l’elettricità per usi industriali. Il resto viene venduto sulla rete. L’onorevole Glante ha compreso che questa proposta richiedeva un’approfondita analisi prima di approdare a conclusioni definitive. In qualità di relatrice per parere della commissione per l’ambiente, la sanità pubblica e la politica dei consumatori devo però ammettere che altrettanto non è avvenuto nella commissione che rappresento; il parere approvato da quest'ultima, alla luce delle proposte avanzate oggi, dopo le riunioni e i dibattiti che si sono succeduti, manca di realismo e di rigore. La complessità di questo tema è stata appena dimostrata; da parte mia, come relatrice e col sostegno del mio gruppo, ho richiesto un calendario meno rigido. In altre parole, ho chiesto che questa proposta venisse discussa seriamente e che vi fosse più tempo per confrontare le nostre divergenti opinioni con la commissione per l’industria, il commercio estero, la ricerca e l’energia. Tale richiesta è stata però respinta e la proposta è stata votata frettolosamente coi risultati che sto descrivendo. Signor Presidente, onorevoli colleghi, credo che dovremmo fare uno sforzo collettivo per evitare situazioni di questo tipo. Non si può redigere un parere come è stato fatto per il parere della commissione per l’ambiente in materia di cogenerazione; temo, d’altra parte, che non si tratti di un episodio isolato, dal momento che casi del genere si ripetono con una certa frequenza in Parlamento. Per concludere, a mio avviso abbiamo avanzato una proposta rigorosa, equilibrata e necessaria. Desidero quindi congratularmi ancora con il relatore e con i colleghi della commissione per l’industria per il loro ottimo lavoro; in particolare, per non aver accettato la prima proposta, continuando invece a battersi per trovare un accordo su una soluzione soddisfacente per tutti. Congratulazioni, signora Commissario.
costep_2003-05-14_3_17	Signor Presidente, sapevamo tutti che si sarebbe verificata una catastrofe umanitaria, di cui sarebbero stati vittime soprattutto donne e bambini, ovvero la maggior parte della popolazione irachena. Ce ne siamo resi particolarmente conto noi parlamentari europei quando ci siamo recati a Bagdad e a Bassora. Come già aveva fatto Hans Blix alle Nazioni Unite, anche in loco gli ispettori ci hanno detto che non erano state trovate armi di distruzione di massa. Non capisco di cosa ci stupiamo. Tuttavia, non eravamo coscienti dell’immensa irresponsabilità delle forze di occupazione. In Iraq regnano il caos e la legge della giungla, e i cittadini sono lasciati nel più totale abbandono. A questo proposito vorrei segnalare che i futuri occupanti sono, per la maggior parte, membri dell’Unione europea: Regno Unito, Polonia, Italia e Spagna, ma l’Unione europea è assente. In questo senso, signor Presidente, mi sembra grottesco che l’onorevole Poettering continui ancora a sostenere che non possiamo contrapporre l’Unione europea agli Stati Uniti, perché, è vero il contrario: gli Stati Uniti - l’estrema destra che governa il paese - stanno tramando contro un’Unione europea intesa come organismo presente a livello mondiale. Siamo testimoni di una situazione inaccettabile che dev'essere denunciata dal Parlamento a nome di tutti i cittadini e cittadine dell’Unione che hanno manifestato il loro dissenso. Dobbiamo chiedere, signor Presidente, il ripristino della piena legalità delle Nazioni Unite e ricordare ancora una volta che il programma 'petrolio in cambio di cibo? e le ispezioni spettano esclusivamente all’ONU. Altrimenti si violeranno la legalità riconosciuta ed anche risoluzioni approvate a suo tempo dalle forze di occupazione. In ogni caso, oggi vorrei dire soprattutto che respingo la posizione del Primo Ministro spagnolo, José María Aznar, che è diventato vassallo dell’estrema destra attualmente al governo negli Stati Uniti. Vuole trasformare la Spagna in un nuovo Porto Rico e, fatto ancor più grave, in questo modo agisce contro la volontà del popolo spagnolo. Signor Presidente, signor Commissario, signor Presidente in carica del Consiglio, ovviamente occorre fornire tutto l’aiuto umanitario possibile; tuttavia, affinché si riveli effettivamente efficace, è indispensabile la presenza politica dell’Unione europea e delle Nazioni Unite.
costep_2003-05-14_3_244	Signor Presidente, la comunicazione della Commissione ci sembra molto pertinente e la relazione dell’onorevole van den Berg apporta contributi che arricchiscono il testo originale. Il relatore ha dato prova di flessibilità accettando la maggior parte degli emendamenti presentati e, a nome del mio gruppo parlamentare, vorrei dire che voteremo a favore della relazione. In realtà si sono già svolti molti forum e macroconferenze sulla necessità di incrementare gli sforzi intesi a eradicare la povertà, che senza dubbio rappresenta il problema più grave da affrontare. È una strana coincidenza che, con le risorse ora disponibili, non sarà possibile raggiungere gli obiettivi fissati per il 2015. Tuttavia, è positivo che, entro i limiti dei nostri mezzi, la nostra attenzione si concentri sulla salute e l’istruzione, che sono strettamente legate ed interdipendenti. È stato chiaramente dimostrato che salute e istruzione, istruzione e salute, sono le migliori politiche per lo sviluppo e permettono a milioni di esseri umani di sfuggire alla povertà. È vero che si stanno compiendo alcuni progressi, come ha affermato il relatore. In Africa, per esempio, il 60 per cento dei bambini oggigiorno frequenta la scuola, il che significa che il 40 per cento ancora non ci va. In altre parole, 45 milioni di bambini sono condannati all’analfabetismo e alla miseria, probabilmente per tutta la vita. In alcuni paesi sono emerse nuove difficoltà. Il dramma dei bambini soldato fa sì che, in alcuni paesi dell’Africa occidentale, le madri impediscono ai figli di frequentare la scuola per il timore che vengano rapiti e non tornino più a casa, come abbiamo appreso di recente, la settimana scorsa, riguardo alla Costa d’Avorio, da una relazione di diverse agenzie e ONG presenti sul campo. I problemi della segregazione di genere continuano a creare una situazione insostenibile in alcuni paesi asiatici e del Medio Oriente. In America latina gli investimenti nell’istruzione sono diminuiti in misura allarmante durante gli ultimi anni di crisi nella regione e ciò colpisce soprattutto le minoranze etniche, come ha rilevato oggi il Commissario, in Brasile, Ecuador, Guatemala, ma anche in paesi come l’Argentina, che finora ha potuto contare su un eccellente sistema di istruzione, ma che oggi fa passi indietro. Frequentando la scuola, bambine e bambini possono e devono ricevere un’istruzione di base che contribuisca a migliorare la salute, non solo per quanto riguarda l’HIV e i suoi meccanismi di trasmissione - come ci ricorda il relatore - che, pur essendo un grave problema, non è più grave di altri che si potrebbero alleviare con costi più contenuti, per esempio l’igiene alimentare, per citarne soltanto uno. Considero necessario, in particolare, che gli organismi finanziari internazionali, la Banca mondiale e il Fondo monetario internazionale, rivedano i loro criteri e li rendano più flessibili, al fine di promuovere l’istruzione universale e gratuita. Questa è ora una delle priorità che dobbiamo affrontare per cercare di compiere progressi in questo ambito specifico.
costep_2003-06-18_3_14	Signor Presidente, a quasi 20 anni da quando il Parlamento europeo, eletto a suffragio universale, elaborò un progetto di Costituzione, il 'progetto Spinelli?, stiamo realizzando un testo di Costituzione per un’Unione europea formata da 25 Stati e 480 milioni di cittadini. Credo che dobbiamo accogliere con soddisfazione questo successo storico della Convenzione, che ha elaborato un progetto democratico il cui contenuto corrisponde in larga misura alle speranze che avevamo riposto in questa impresa. Vorrei anzitutto esprimere la mia gratitudine per il lavoro svolto dalla delegazione del Parlamento europeo, diretta con grande competenza dai due deputati che hanno rappresentato il Parlamento in seno al Praesidium, l’onorevole Méndez de Vigo e l’onorevole Hänsch, che hanno agito con coerenza, lottando in prima linea e difendendo nel contempo la retroguardia. Credo che la delegazione abbia aggiunto coerenza e serietà alla nostra rappresentanza e abbia permesso alle famiglie politiche di tutta l’Unione allargata di lavorare e maturare in seno al Parlamento - che è la casa della democrazia in Europa - e di costruire una dottrina comune, rispecchiata concretamente nel testo. Senza fare un’analisi e una valutazione molto precise - è un lavoro al quale dovremo dedicarci durante l’estate e che dovrà essere svolto dalla commissione per gli affari costituzionali - vorrei esprimere, a proposito, signor Presidente, una protesta a nome del mio gruppo perché non è stato concesso tempo di parola all’onorevole Napolitano, presidente di tale commissione. Potrà intervenire utilizzando il tempo di parola assegnato al gruppo del Partito del socialismo europeo, ma non mi sembra una procedura corretta. Vorrei dire a nome del mio gruppo che dobbiamo rallegrarci per il fatto che abbiamo un testo unico senza opzioni, senza cartellini rossi; un testo che apre le porte e non le chiude e risulta di dimensioni ragionevoli. Ritengo che si tratti di elementi importanti in base ai quali dobbiamo lavorare e procedere. Dobbiamo difendere con le unghie e con i denti il risultato conseguito e continuare a lavorare. I nostri due rappresentanti hanno offerto una breve sintesi di tale risultato e desidero sottolineare, in relazione alle clausole evolutive e alla nuova data del 2009, che dobbiamo proseguire il lavoro, cercando conclusioni, creando una dottrina e rafforzando le Istituzioni europee. Desidero segnalare alcuni punti che il gruppo del Partito del socialismo europeo ritiene decisamente prioritari: rafforzare l’Europa sociale, difendere l’Europa in termini di governance economica, procedere nel campo della fiscalità in relazione al mercato interno e decidere per maggioranza nell’ambito della politica estera, di sicurezza e di difesa; crediamo inoltre che ciò debba contribuire a trovare un migliore equilibrio all’interno del triangolo interistituzionale. Il nostro compito, ora, deve quindi consistere nel consolidare questa Costituzione quale base per un ulteriore lavoro, ma dobbiamo lavorare sulla scorta degli obiettivi raggiunti. Il risultato conseguito dimostra la nostra capacità di agire, il che è enormemente importante in un momento in cui l’Unione europea era presentata come moribonda e incapace di intraprendere un’azione. Credo inoltre che dobbiamo accogliere con soddisfazione un altro aspetto molto positivo, in un momento in cui abbiamo accolto gli osservatori dei futuri paesi membri, vale a dire il fatto che questi abbiano partecipato pienamente ai lavori della Convenzione, prima di entrare a tutti gli effetti nell’Unione. Stanno lavorando al nostro fianco e svolgendo un ruolo significativo, come dimostrano i referendum popolari. Durante la scorsa settimana abbiamo registrato due successi importanti in Polonia e nella Repubblica ceca, che dimostrano che non si tratta semplicemente di un mercato, ma di un progetto condiviso di vita in comune, che a mio parere dovremmo apprezzare dopo che tante volte si è parlato di sfiducia. Infine, signor Presidente, mi consenta di soffermarmi su un aspetto importante, perché parliamo sempre dell’architettura, ma dobbiamo parlare anche delle personalità, dobbiamo anche sostenere - e chiederei che lo si faccia a Salonicco - l’accordo del Consiglio raggiunto questa settimana sullo Statuto dei partiti politici europei. Ritengo che il Parlamento abbia svolto un lavoro importante. Dobbiamo ringraziare il relatore, l’onorevole Jo Leinen, per il grande lavoro realizzato. È evidente che è un elemento fondamentale della costruzione europea poter disporre di protagonisti che dimostrano davvero che siamo in grado di organizzarci. In conclusione, signor Presidente, a nome del mio gruppo, desidero chiederle di esprimere, quando si recherà al Vertice di Salonicco, la volontà chiara dell’intero Parlamento che venga rispettato un testo elaborato in modo aperto e democratico e che dica a nome nostro che vogliamo essere rappresentati degnamente nei lavori della Conferenza intergovernativa, non solo sfruttando esperienze precedenti, ma con una rappresentanza in linea con la nostra partecipazione e con la nostra dignità.
costep_2003-07-02_3_138	Signor Presidente, signor Commissario, a Cancún non sarà facile ottenere progressi significativi nell’attuazione dell’agenda dello sviluppo, tenendo conto della necessità di riflettere gli interessi di tutti i membri dell’OMC, di riconoscere le preoccupazioni dei paesi meno sviluppati e della portata dei temi da trattare. Tutti questi temi sono fondamentali per assicurare che le relazioni commerciali multilaterali siano un fattore di crescita economica, che questa crescita sia equa e che i suoi benefici raggiungano anche i paesi meno sviluppati. Di qui la necessità di far avanzare tutti i punti dell’agenda dello sviluppo, per quanto possibile nei tempi previsti e conformemente all’impegno da lei profuso a nome dell’Unione europea. Data la brevità del tempo concessomi per parlare, mi limiterò all’accesso ai mercati dei prodotti industriali, in particolare, com'è naturale, a quello dei settori tessili e dell’abbigliamento e al rispetto delle norme che disciplinano il commercio internazionale. In proposito, signor Commissario, le chiedo di garantire che non ci sia alcuna riduzione dei dazi dell’Unione europea, se gli altri paesi non hanno raggiunto i livelli tariffari vigenti nell’Unione. Secondo, le chiedo di prestare particolare attenzione, nell’ambito dei TRIPS, alla questione dei disegni e dell’esaurimento internazionale dei marchi registrati nonché alle azioni per combattere la contraffazione e la pirateria. Infine, le chiedo di promuovere la semplificazione dei meccanismi di difesa commerciale al fine di renderli più agili ed efficaci, perché la persistenza delle barriere tariffarie, dei picchi tariffari e delle barriere non tariffarie è incompatibile con la liberalizzazione dei mercati. Dal momento che le regole dell’OMC sono vincolanti per tutti i membri, la loro osservanza deve essere garantita, anche perché, del resto, il futuro del settore tessile e dell’abbigliamento europeo dipende da tali norme, come lei ben sa, signor Commissario.
costep_2003-09-24_3_180	Signor Presidente, credo che in quest'Aula siano già state rilasciate molte dichiarazioni a condanna delle ultime azioni del governo israeliano e degli ultimi sviluppi nella regione. È molto facile dire agli altri, israeliani o palestinesi che siano, quello che devono fare. Forse, però, dovremmo anche fermarci a riflettere su ciò che sta facendo l’Europa, su ciò che stiamo facendo noi: in questo caso possiamo di certo intervenire, perché è tutto nelle nostre mani. A tale proposito, non ho gradito l’intervento del Consiglio, che ha 'abboccato?, è rimasto impigliato nella guerra mediatica in corso. L’Europa non può dipendere dalla guerra mediatica, dalle dichiarazioni e dalle minacce. Dobbiamo concentrarci su ciò che sta facendo l’Unione europea. In questo senso, negli ultimi mesi la politica europea è stata abbastanza ambigua perché, se l’Europa ha svolto un ruolo importante nel fare emergere la figura di Abu Mazen, che cos'ha fatto poi per sostenerlo? Vorrei rivolgere questa domanda al Consiglio e, soprattutto, anche alla Commissione. Che cos'abbiamo fatto affinché i palestinesi adempiano ai propri doveri, ovvero sostengano Abu Mazen permettendogli di disporre di un unico corpo di polizia o chiedano ad Arafat di cedere parte dei propri poteri a favore di un ministro che lui stesso aveva appoggiato? Che cos'abbiamo fatto per costruire un paese che sia in grado di accettare le responsabilità di uno Stato indipendente e democratico? Che cos'abbiamo fatto per avere, in cambio dei bei programmi delle nostre ONG, delle nostre dichiarazioni di pace, dei nostri gruppi per i diritti umani, dell’iniziativa delle colombe nelle scuole, un sistema e dei servizi sanitari che non siano gestiti dalla chiesa o da un’organizzazione terroristica come Hamas, che paga medici e insegnanti? I bambini privi di un sistema educativo adeguato sono oltre 1 200 000. La domanda che dovremmo porci è questa: che cos'ha fatto l’Europa per rafforzare il sistema della sicurezza e della giustizia? Condanniamo il muro perché va contro qualsiasi sistema democratico e rappresenta un’aggressione fisica e morale, ma al contempo dobbiamo anche costruire il paese e sostenere le vittime del terrorismo. L’Europa deve inaugurare una linea di sostegno a favore di queste vittime. Deve prendere posizione e lottare contro l’ambiguità dilagante. L’Europa deve avere una politica chiara ed efficace, anziché limitarsi a dichiarazioni programmatiche.
costep_2003-10-23_1_121	Signor Presidente, signor Commissario e onorevoli colleghi, almeno i pochi presenti, sarò molto breve e vorrei congratularmi innanzi tutto con la relatrice Figueiredo per il suo lavoro. L’attuazione uniforme della PCP presso tutti gli Stati membri è senz’altro una sfida importante e mi congratulo anche con la Commissione europea per la sua proposta. Non è possibile attuare una politica adeguata della pesca senza un controllo reale ed efficace che veda anche il coinvolgimento del settore medesimo. Le nuove tecnologie consentono di esercitare un controllo migliore e più capillare; esse devono essere poste al servizio di una migliore politica comune della pesca. I controlli non devono essere circoscritti alla sola attività della pesca, bensì devono estendersi anche - e questo è un aspetto fondamentale - alle altre attività della filiera, ossia alla commercializzazione, al trasporto, alla vendita e così via, fino ai controlli nella ristorazione. Al momento siamo tutti concordi nel ritenere che occorra maggiore uniformità, razionalità, disponibilità di risorse e stanziamenti. Nel tempo che mi resta desidero commentare brevemente la relazione dell’onorevole McKenna poiché per essa non è prevista alcuna discussione congiunta, sebbene il nostro gruppo parlamentare l’avesse richiesta. Mi congratulo con la relatrice e sono lieta che, come si evince dalla relazione annuale della Commissione e da quella del Parlamento, quattro Stati membri abbiano ottemperato al 100 per cento ai requisiti imposti per i corrispondenti in tutti i segmenti di flotta. Tali Stati sono la Finlandia, la Danimarca, la Spagna e il Portogallo. Ciò implica che altri 11 Stati non sono ottemperanti e questo è, secondo me, l’aspetto più importante, oltre ovviamente al fatto - mi permetta questa osservazione in qualità di cittadina spagnola - che la Spagna figura tra i pochi adempienti. Spero di rispondere così ai diversi tentativi di diffamare e denigrare il settore spagnolo della pesca. Senza dubbio alcuno, la Spagna rientra tra i quattro Stati - e su questo insisto - che hanno attuato appieno i piani di riduzione della flotta. Mi pare opportuno sottolinearlo in questa sede, di fronte ad altri Stati, ovvero ai rappresentanti di altri Stati membri che sono inadempienti.
costep_2003-10-23_1_139	Signor Presidente, in questo mio intervento parlerò soltanto dell’allarme suscitato dalla Commissione tra i coltivatori di tabacco europei in conseguenza della sua balzana proposta di riforma del settore. Viene veramente da chiedersi se è così difficile comprendere le parole del Presidente del Consiglio dei ministri dell’Agricoltura, l’italiano Alemanno, che ha illustrato in maniera eloquente quanto sia importante dal punto di vista sociale conservare questa coltura, soprattutto in Spagna, Grecia e Italia. Le importazioni di tabacco nell’Unione europea sono destinate a crescere. Il Presidente del Consiglio Agricoltura si è espresso in questi termini, e dello stesso parere sono il ministro dell’Agricoltura spagnolo e le autorità locali del mio collegio elettorale, l’Estremadura, che sarebbe una delle regioni più duramente colpite qualora fosse inferto questo colpo mortale alla società rurale. Vorrei precisare una volta di più che una mossa del genere potrebbe avere conseguenze devastanti per la mia regione, dove colpirebbe circa 20 000 famiglie e provocherebbe perdite di reddito nell’ordine di 200 milioni di euro. Devo altresì ricordare che finora non sono stati individuati utilizzi alternativi per le terre che verrebbero dismesse, se non quello di lasciarle incolte. Permettetemi di fare alcune osservazioni riassuntive. Il Commissario ha tentato di dimostrare che la Commissione ha eseguito ricerche approfondite. Dovrebbe allora essere in grado di fornire cifre sul calo del consumo di tabacco nell’Unione dopo la riforma, nonché informazioni sui dazi che dovranno essere imposti al fine di ridurre le importazioni di tabacco nell’Unione. Confido che la Commissione abbia preso buona nota di quanto è successo stamani in quest’Aula durante la votazione sul bilancio. Il Parlamento ha respinto gli emendamenti nn. 723 e 338, la cui approvazione avrebbe comportato drastiche riduzioni dei premi per il tabacco. Ancora una volta, il Parlamento ha dimostrato di rendersi conto dei danni sociali che una diminuzione dei premi arrecherebbe a così tante famiglie che vivono di agricoltura e per le quali non esistono colture alternative. Conoscendo la sensibilità del Commissario competente per l’agricoltura, mi auguro che abbia compreso il messaggio politico che abbiamo lanciato.
costep_2005-01-13_1_121	Signor Presidente, con questa risoluzione denunciamo i crimini connessi al traffico di esseri umani e allo sfruttamento sessuale dei minori, oltre che l’immunità di cui spesso godono i responsabili di tali reati. All’albergodi Phnom Penh si esercitava la prostituzione, costringendo a tale attività donne e ragazze. Per iniziativa dell’organizzazione AFESIP, 84 di queste sventurate sono state liberate e ricoverate in un rifugio della stessa organizzazione; nella stessa operazione si sono arrestati gli sfruttatori. Secondo quanto ci risulta, il giorno seguente i criminali sono stati rilasciati senza imputazioni, e l’albergo ha ricominciato a svolgere la stessa attività. Contemporaneamente, un gruppo di malfattori ha fatto irruzione nel rifugio ed ha rapito le donne e le ragazze, sicuramente per costringerle un’altra volta alla prostituzione. Così le organizzazioni che, come AFESIP, si dedicano alla protezione di donne e ragazze sfruttate sessualmente, assistono al ritorno ai traffici e alla prostituzione di queste ragazze che cercano di riscattare e recuperare socialmente. In tale processo viene fatto ricorso a minacce e spesso anche ad aggressioni a carico degli attivisti e delle attiviste che si occupano di questo lavoro. In questo caso specifico desidero manifestare il sostegno del gruppo socialista alla signora Somaly Mam, Presidente di AFESIP, e sollecitare un analogo sostegno da parte del Parlamento; la signora Mam, infatti, corre un grave pericolo ed è stata costretta ad abbandonare il suo paese, per le minacce di morte dei gruppi mafiosi che controllano questo traffico criminale. Ricordiamo che la signora Mam ha ricevuto importanti riconoscimenti in Spagna, Francia e Italia. Tale impunità è frutto della corruzione, generata a sua volta dagli enormi profitti economici derivanti dallo sfruttamento sessuale e dal traffico di esseri umani; dal nostro punto di vista si aggiunge l’aggravante che tali profitti provengono in buona parte dal turismo sessuale europeo. Il gruppo socialista esorta i governi dei nostri paesi a perseguire il turismo sessuale e ad inasprire la lotta contro le organizzazioni mafiose che operano in simbiosi con tale turismo. Ci appelliamo pure alla Commissione ed alle autorità dei paesi in cui, come in Cambogia, la prostituzione infantile e forzata è pratica abituale. Invitiamo quindi a improntare le nostre relazioni con i governi di tali paesi alla lotta contro queste attività criminali; occorre tra l’altro sostenere le organizzazioni impegnate nel riscatto e nel reinserimento delle vittime.
costep_2005-04-14_1_122	Signor Presidente, mi ero preparato ad intervenire dopo altri oratori, non a parlare per primo. Ad ogni modo, è un fatto che la risoluzione comune sulla situazione dei rifugiati nel Sahara che ci apprestiamo ad approvare non ha bisogno di ulteriori spiegazioni e affronta un dramma di carattere strettamente umanitario. Quando discuteremo della situazione dei diritti umani nel mondo, troveremo un paragrafo sulla situazione nel Sahara, e anche la situazione politica di quest’area merita ulteriori approfondimenti. Oggi, però, ci limitiamo a discutere degli aspetti puramente umanitari. Stiamo parlando di 200 000 rifugiati che hanno vissuto per quasi trent’anni in campi profughi e la cui unica risorsa è l’aiuto umanitario internazionale. Ecco di cosa stiamo parlando. Peraltro, la loro condizione è ora in pericolo a causa di vari fattori, tra cui alcune difficoltà di natura prettamente burocratica che riguardano la Commissione europea. Tutti questi fattori stanno per scatenare una vera e propria crisi umanitaria. Ed è di questo pericolo che si occupa la proposta di risoluzione ora al nostro esame, laddove chiede con urgenza alla Commissione di adottare una serie di misure atte a evitare una crisi umanitaria di proporzioni imprevedibili. La risoluzione propone inoltre alcuni provvedimenti specifici, quali una migliore cooperazione con le organizzazioni non governative sul campo e un maggiore sostegno alle istituzioni saharawi, che nei campi per i rifugiati collaborano alla gestione degli aiuti umanitari - i quali, voglio ribadirlo, costituiscono l’unica fonte di reddito per 200 000 persone. È del tutto evidente che la risoluzione può affrontare e risolvere soltanto una parte della realtà, e che non possiamo far finta di non vedere il problema fondamentale. Davanti alla porta di casa dell’Unione europea c’è una situazione grave e problematica, e prima o poi dovremo esercitare ogni possibile pressione politica e diplomatica sulle diverse parti coinvolte nel conflitto al fine di risolverlo e di rendere quindi superflue, quanto prima possibile, altre discussioni come questa, ovvero su come dar da mangiare a 200 000 persone che, senza di noi, non avrebbero di che nutrirsi.
costep_2005-06-06_1_19	Signor Presidente, prendo la parola a nome mio personale nonché degli onorevoli Pittella, Yañez e Madeira, per protestare contro la discriminazione di cui sono oggetto le Asturie, la Murcia, Melilla e Ceuta, la Basilicata e l’Algarve nei documenti del Presidente Juncker. Dopo il francese il Presidente in carica del Consiglio si è espresso con grande saggezza; egli ha affermato che i politici devono prendere decisioni comprensibili all’opinione pubblica, e devono saper reagire. È precisamente quanto chiediamo per queste sei regioni europee: impedire ingiustizie ed emarginazione rispetto ad altre regioni che si trovano in circostanze analoghe. Presidente Juncker, nel documento che si appresta a pubblicare lei deve eliminare questo precedente, che emargina tre milioni di cittadini. È una questione di dignità; si tratta di rendere comprensibile, equa e democratica la politica europea, di mantenerla fedele alle sue radici e alle sue ambizioni. Presidente Juncker, riponiamo in lei la nostra fiducia.
costep_2005-06-23_1_62	Signor Primo Ministro, ha pronunciato un discorso ispirato e sono certo che le sue azioni europee saranno altrettanto ispirate. Tuttavia, devo rilevare che l’Unione è entrata in un periodo di crisi, una crisi di credibilità, e spiegherò perché. Nel marzo 2000, il Consiglio europeo ha definito la strategia di Lisbona. Durante la revisione nel marzo scorso, si è deciso di dare maggior risalto alla ricerca e all’innovazione. Nell’ottobre 2000, a Bruxelles, il Consiglio europeo ha definito il quadro di finanziamento per l’agricoltura per il periodo 2007-2013. Nell’aprile 2003, ad Atene, tutti i capi di Stato hanno accettato e approvato l’allargamento. Questo ci porta a oggi. Strategia di Lisbona: la proposta del Consiglio relativa al finanziamento della strategia la rende nulla nella pratica. Agricoltura: signor Primo Ministro, lei stesso ha messo in discussione il compromesso sull’agricoltura. Allargamento: ha accolto i 10 nuovi Stati membri, ma con meno risorse. Per contro, il Parlamento europeo, adottando la relazione Böge, ha dimostrato di essere coerente in ciò che afferma. Signor Primo Ministro, condivido il suo parere sulla necessità di riforme che ci rendano più competitivi a livello internazionale, ma dobbiamo associare la validità di questa posizione al rispetto delle decisioni prese. Le chiedo: in primo luogo, tenuto conto del fatto che il compromesso sulla spesa agricola è stato raggiunto dopo dolorose concessioni reciproche, tenuto conto del principio fondamentale del diritto internazionale, cioè il principio e, infine, tenuto conto dell’impossibilità di raggiungere un nuovo compromesso con 25 Stati membri e il quadro istituzionale attuale, considera opportuno esaurire la questione? In secondo luogo, con quale bilancio intende
costep_2005-09-29_1_148	Signor Presidente, desidero esprimere il mio totale rispetto per la popolazione della Serbia, per la Serbia stessa e per le sue aspirazioni a reintegrarsi nella comunità internazionale, nonché per l’appello dei serbi a essere rispettati ovunque essi costituiscano una minoranza. Proprio questo ci autorizza a chiedere che i serbi, a loro volta, rispettino appieno la dignità delle minoranze che vivono nel loro territorio. Ad esempio, la richiesta avanzata dalla Serbia affinché sia rispettata la minoranza serba del Kosovo - richiesta che noi appoggiamo senz’altro, ma avremo altre occasioni di parlarne - resterà priva di qualsiasi legittimazione se la Serbia continuerà a permettere e tollerare, passivamente o, in certi casi, persino con un coinvolgimento diretto, abusi, aggressioni e violenze contro la minoranza ungherese della Vojvodina. A mio avviso è molto importante che il Parlamento europeo approvi questa risoluzione perché così potremo lanciare un duplice e univoco messaggio: al governo della Serbia, perché sappia che siamo qui e stiamo vigilando, e alla Commissione e al Parlamento europei perché questo problema sia riconosciuto come prioritario e non venga semplicemente studiato da una manciata di esperti; in questo modo prenderemo tutti coscienza del fatto che ogni giorno vengono commesse violazioni dei diritti umani molto vicino ai nostri confini.
costep_2006-10-25_16_5	Signor Presidente, signor Commissario, poco fa commentavo con la relatrice, onorevole Wortmann-Kool, che a prendere la parola finora in questo dibattito sono state soltanto donne. E poi dicono che il trasporto interessa solo gli uomini. Forse le naiadi ci ispirano, e probabilmente il Commissario dovrebbe prenderne nota e designare, per il programma NAIADES, due coordinatrici. Ma torniamo alle questioni serie e alla relazione dell’onorevole Wortmann-Kool. In linea di principio, sosteniamo formalmente il programma d’azione europeo integrato per il trasporto sulle vie navigabili interne, noto come NAIADES, e la necessità che gli sia accordato un rilievo politico maggiore. Effettivamente, ed è stato evidenziato, l’impiego delle vie navigabili varia molto in Europa, dallo 0,1 per cento in paesi come il Regno Unito, l’Italia, o, in misura ancora inferiore, la Spagna, al 40 per cento nei Paesi Bassi, dotati di un numero più elevato di vie navigabili. In alcuni casi, purtroppo, i canali e i fiumi sono stati abbandonati. Si sono compiuti, tuttavia, ammirevoli tentativi di recupero. Nel mio paese, a causa della sua natura montagnosa, canali e fiumi sono utilizzati più per l’estrazione di acqua potabile e irrigua che per il trasporto, tuttavia conosciamo e appoggiamo le iniziative relative al tratto navigabile del Guadalquivir, da Siviglia al mare, che ci auguriamo venga incluso nella rete transeuropea. Sono inoltre molto lieta degli sforzi che sta compiendo la mia città, Saragozza, che ospiterà l’Expo 2008 e che in questo contesto spera - come è stato proposto nell’ambito degli obiettivi di promozione delle acque e dello sviluppo sostenibile - di ripristinare la navigabilità del fiume Ebro. Siamo quindi lieti di poterci annoverare tra i paesi interessati dal progetto europeo. Quando si parla di sviluppo sostenibile in questo ambito, ci si riferisce alla possibilità, per le vie navigabili, di contribuire a ridurre l’impatto delle emissioni di CO2 fino al 75 per cento in confronto alle vie stradali, nonché di promuovere a livello europeo - di qui la sua importanza - questa rete di vie navigabili interne, e di sostenere nuove formule che rendano il settore più competitivo ed efficiente. L’onorevole Wortmann-Kool ha svolto, come relatrice, un lavoro eccellente, e attendiamo impazientemente le prossime proposte della Commissione intese ad accrescere l’impatto economico e competitivo di questo nuovo settore. Sosteniamo in particolar modo il rafforzamento delle infrastrutture, ovvero la trasformazione delle migliaia di chilometri di vie navigabili interne e delle centinaia di porti interni, nonché delle infrastrutture delle chiuse, cui si è già accennato, in una rete di connessioni in grado di rafforzare la coesione regionale e territoriale. A questo scopo, alcuni degli emendamenti che abbiamo presentato in seno alla commissione competente, e che sono stati accolti, chiedono una maggiore inclusione di questo settore nei programmi della rete transeuropea. Un’altra proposta riguarda il sostegno dei sistemi di informazione fluviale, che a nostro avviso accresceranno ampiamente l’efficienza e la sicurezza del settore. Riteniamo inoltre eccellente l’idea di ottenere maggior sostegno economico per sfruttare le potenzialità del settore nell’ambito del trasporto di container, sebbene esso presenti ancora gravi carenze. Nella relazione sulla logistica, che spero di poter presentare a quest'Assemblea, includerò senza dubbio le proposte dell’onorevole Wortmann-Kool relative al miglioramento degli aspetti logistici, all’innovazione e al progresso tecnologico al fine di ridurre i costi operativi.
costep_2006-10-25_7_7	Signor Presidente, anch'io sono una rappresentante politica basca. Basca e spagnola. Vorrei affermare in quest'Aula che la società basca è sempre stata contraria al terrorismo, non solo ora. Vorrei affermare in quest'Aula che l’organizzazione terroristica ETA non è un gruppo estremista, ma un’organizzazione terroristica, che per quarant'anni ha ucciso violando la democrazia spagnola. Vorrei affermare in quest'Aula che in Spagna non vi è alcun conflitto politico diverso da quelli che deve affrontare qualsiasi paese democratico dell’Unione europea, ossia i conflitti politici propri della democrazia. Ciò che esiste in Spagna, in Euskadi, è un’organizzazione terroristica che si chiama ETA, che da quarant'anni uccide violando la democrazia. Signor Presidente, non ho votato a favore di alcuna delle risoluzioni perché volevo dimostrare politicamente la mia contrarietà a un dibattito intitolato sul processo di pace in Spagna, perché io, signor Presidente, ho cinquantaquattro anni, non ho mai vissuto in guerra, ho vissuto tutta la vita in Euskadi e in Euskadi non ci manca la pace, ci manca la libertà. Pertanto la sfida è la libertà e parlare del processo di pace può incoraggiare alcune persone ad avere l’ardire di affermare che il terrorismo è il prodotto di un conflitto politico, quando nel nostro paese non esiste alcun conflitto di questo tipo.
costep_2006-11-29_18_30	Signor Presidente, poco alla volta la ricerca europea ha concesso più spazio ai temi legati all’ambiente, alle persone e alla cultura, dando così maggiore importanza alle loro situazioni e alla loro conservazione e sopravvivenza. L’attenzione prestata al patrimonio storico e culturale ne è un esempio. Ringrazio coloro che hanno sostenuto questo aspetto in seno alla Commissione. Lo stesso si può dire dell’inclusione nel programma dell’industria dell’intrattenimento e multimediale, delle tecnologie dell’informazione e delle scienze sociali, oltre alla novità di introdurre la ricerca relativa ai servizi di informazione e alla lotta al terrorismo. Mi compiaccio degli accordi raggiunti sulla ricerca con le cellule staminali: abbiamo stabilito chiari limiti che rispettano la sensibilità di tutti, è stato vietato il finanziamento della clonazione umana, la clonazione o creazione di embrioni a fini di ricerca e la loro distruzione, sempre sotto il controllo degli organismi regionali, nazionali e internazionali. Quando parlo con i malati e con i loro familiari, mi commuove la loro capacità di aggrapparsi alla speranza. Sanno che potrebbero non essere loro a beneficiare delle soluzioni, ma si sentono obbligati a difendere quel filo di speranza per i nuovi pazienti, e non sarò io a negarglielo. La ricerca è sempre stata una caratteristica della cultura europea; lo ha detto Steiner, il grande ricercatore europeo. La creatività e la ricerca sono aspetti della nostra identità.
costep_2007-02-14_9_6	La lotta contro il terrorismo è una priorità che esige solidarietà da parte di tutti gli Stati membri e l’impegno dei paesi democratici. La sicurezza è un diritto fondamentale reale che non può essere esercitato a qualsiasi costo, ma in piena conformità con la legge e nel pieno rispetto dei diritti umani. Il terrorismo internazionale minaccia i diritti e le libertà dell’uomo. La sinistra distinzione tra terroristi assassini e terroristi politici, tra bracci armati e bracci politici, non fa che rendere il tutto ancora più criminale, a scapito della legge. Intrattenere un dialogo di qualsiasi tipo con i terroristi è sleale, inutile e offensivo per le vittime. Gli Stati membri devono dedicarsi con particolare attenzione alla promozione delle relazioni interculturali e a favorire il dialogo interreligioso tra i membri della società civile, al fine di migliorare la convivenza, la tolleranza e la comprensione reciproca. L’Unione deve razionalizzare, coordinare e facilitare le azioni dei suoi strumenti, Europol, Eurojust, Cepol e Centro di situazione congiunto (SitCen), e altri che perseguono lo stesso fine, per individuare e prevenire l’instaurazione di rapporti tra il terrorismo e altre forme di criminalità. Signora Presidente, esorto a rispettare e a tenere particolarmente conto della terribile esperienza delle vittime del terrorismo nella definizione delle strategie di prevenzione, come affermo nella mia relazione. Le vittime devono essere riconosciute e protette. I terroristi cominciano a perdere terreno quando le vittime fanno conoscere la loro verità e la società le ascolta. Per quanto riguarda la prevenzione, signora Presidente, si tratta di un obiettivo che non può e non deve essere utilizzato come un missile tra paesi e Stati democratici. L’ultima volta in cui la prevenzione si è dimostrata inadeguata è stato il 30 dicembre 2006 a Madrid. Non critichiamo le lacune della prevenzione, ma ci impegniamo seriamente perché non abbiano più a ripetersi. Mi avvio alla conclusione, signora Presidente. Potremo affrontare il terrorismo con determinazione solo quando tutti i paesi democratici, uniti, e l’Unione nel suo insieme, avranno un’idea chiara della minaccia, una minaccia letale, permanente e con la quale siamo destinati a convivere.
costep_2007-06-19_19_5	Signor Presidente, in seno alla commissione giuridica, non abbiamo avuto alcuna difficoltà ad affrontare la questione della base giuridica, perché l’obiettivo del provvedimento non è l’attuazione della politica commerciale - quindi l’articolo 133 non è applicabile - bensì la protezione della salute, per cui si applica l’articolo 175. Di conseguenza, la commissione giuridica ha proposto come unica base giuridica l’articolo 175, con tutte le conseguenze che ne derivano dal punto di vista procedurale. Ciò detto, signor Presidente, in veste di deputato proveniente da un paese che ha legami storici molto stretti con le attività connesse al mercurio, vorrei segnalare che l’emendamento n. 40 presentato dall’onorevole Callanan, relativo allo stoccaggio del mercurio, è molto più preciso del testo proposto dalla Commissione per l’articolo 3, paragrafo 1, lettera a). Signor Presidente, dopo aver proposto questa base giuridica, vorrei quindi chiedere di sostenere anche l’emendamento n. 40 dell’onorevole Callanan.
costep_2007-11-29_5_6	Signor Presidente, ritengo che questo sia un buon esempio del corretto funzionamento delle istituzioni europee. Nonostante la complessità istituzionale che ci caratterizza, il Parlamento, la Commissione e il Consiglio stanno tutti lavorando bene a questo caso e spero che una votazione soddisfacente, durante la presente sessione parlamentare, ci permetta di raggiungere una soluzione in prima lettura senza avere ulteriori ritardi. Ringrazio il Commissario Frattini per aver facilitato l’esito, e il relatore per il duro lavoro svolto nel raggiungere questo accordo. Come ribadito in più occasioni, il fulcro delle discussioni in questa sede è stato l’Articolo 5 inerente alla tutela dei diritti del consumatore. A livello contrattuale, il consumatore non si trova in una posizione di uguaglianza ed è anzi solitamente svantaggiato. Per avere un esempio immediato basta prendere in considerazione una persona che deve firmare un contratto per il noleggio di un’automobile all’aeroporto: il consumatore non è in grado di leggere il contenuto del contratto, non conosce la legge applicabile per quel contratto e, a meno che non abbia una tutela legale, è in completa balia della persona che gli sta offrendo il contratto. Questa proposta di regolamento punta a garantire un sistema di tutela del consumatore senza sacrificare i principi alla base della scelta della legge applicabile. La proposta si riflette ora nella formula suggerita dal Consiglio secondo la quale la scelta della legge non dovrebbe comportare per il consumatore la perdita della tutela garantita dalle disposizioni contrattuali inalienabili del diritto che verrebbero applicate in base al paragrafo 1 in mancanza di scelta. In generale, il problema principale nell’Unione europea è la mancanza di armonizzazione del diritto sostanziale. Queste formule che applicano il conflitto di legge non sono altro che formule sussidiarie e noi confidiamo che la Commissione persegua la propria carica legislativa proponendo testi che offrano al consumatore una tutela materiale uniforme in tutta l’Unione europea, mettendo quindi fine al bisogno di ricorrere a queste complesse disposizioni di conflitto di leggi.
costep_2008-01-17_3_9	Signor Presidente, il ruolo delle donne nell’industria è chiaramente condizionato (è già stato affermato, ma desidero ricordarlo), come in molti altri casi, da diversi stereotipi, alcuni dei quali sono palesemente perniciosi. Dobbiamo compiere progressi per superare tali stereotipi e questa è precisamente la ragione per cui considero la relazione Figueiredo un concetto fondamentale e importante ed è anche per questo motivo che riceverà l’appoggio del nostro gruppo. Sono molti gli elementi che giustificano il testo in oggetto e la presentazione di una serie di proposte e siamo fiduciosi che verranno accolte con favore non solo dalle istituzioni comunitarie, ma anche dalle stesse imprese, che, dopo tutto, le devono adottare e attuare. Uno di tali elementi è che nell’Unione europea in media solo il 14% delle donne è impiegato nell’industria. Si deve però tenere presente che il 21% di tale percentuale è costituito da donne occupate a tempo parziale e che senza dubbio le donne rappresentano il 65% dei lavoratori a tempo parziale nel settore industriale. Questo è a mio avviso uno degli aspetti chiave e nel presente dibattito non si tratta affatto di una questione di minore rilevanza. Il secondo elemento è il fatto che siano proprio le donne a trovarsi in condizioni lavorative precarie, a lavorare a tempo parziale, ad avere un impiego temporaneo e atipico, a essere più di frequente colpite da discriminazioni salariali o, quando desiderano usufruire del congedo di maternità, ad avere minori possibilità di formazione di base, professionale e permanente. Tra le proposte della presente relazione, pertanto, vi è quella per l’adozione di misure urgenti per un’applicazione completa ed effettiva della direttiva 75/117/CEE sul principio della parità delle retribuzioni tra i lavoratori di sesso maschile e quelli di sesso femminile come mezzo per lottare contro le discriminazioni salariali, cosa che chiediamo ormai da qualche tempo e che speriamo di vedere attuata quanto prima. In secondo luogo, desideriamo che vengano incentivate iniziative, azioni concrete e politiche per le risorse umane al fine di promuovere la parità. Vogliamo che gli Stati membri e la Commissione concedano maggiori e migliori agevolazioni fiscali alle imprese riguardo al rispetto dei codici di condotta e dei criteri di responsabilità sociale delle imprese nel loro lavoro quotidiano. Desideriamo vedere migliori condizioni di lavoro, riservando attenzione all’orario di lavoro e al congedo di maternità e paternità (in questo caso le responsabilità sono ripartite su entrambe le parti dalla coppia o dalla famiglia), garantendo di conseguenza ai lavoratori e alle lavoratrici l’opportunità di tornare nuovamente al loro posto di lavoro dopo tale periodo. È necessario prestare attenzione anche alla conciliazione di vita professionale e vita familiare. Affinché tutto ciò diventi una realtà, di conseguenza, la presente relazione chiede che tali diritti siano sanciti nella normativa in tutta l’Unione europea. Infine, mi permetto di non essere d’accordo con l’onorevole Dover in merito alla questione delle quote. Per alcuni di noi, sia uomini che donne, costituiscono uno strumento indispensabile e pertanto crediamo che sia necessario sottolineare quanto sia importante che l’Unione europea segua l’esempio norvegese nell’attuazione di misure volte a portare ad almeno il 40% la quota delle donne presenti nei consigli d’amministrazione delle imprese pubbliche e di imporre per legge una quota del 40% di rappresentanza femminile nei consigli d’amministrazione delle imprese private. È evidente che questa non è la soluzione, ma ribadisco che si tratta di un percorso e di uno strumento che si sta dimostrando valido sotto altri aspetti e che desideriamo vedere attuata anche all’interno dell’Unione europea.
costep_2008-04-22_4_38	Signor Presidente, desidero esprimere la nostra soddisfazione poiché, per un altro anno, si è migliorata la trasparenza dei conti dell’Unione europea, malgrado il fatto che, dobbiamo dire, la Corte dei conti ci stia tuttora aiutando con gli aspetti più fondamentali del sistema. Tuttavia, è vero che, tramite un dialogo costruttivo (arduo, ma molto proficuo) con la Commissione, in cui dobbiamo riconoscere in particolare gli sforzi compiuti dai commissari per lo sviluppo regionale e l’occupazione, si siano verificati progressi reali in merito al miglioramento del controllo di tutti gli aspetti connessi a occupazione e Fondi strutturali. Avremmo voluto la stessa collaborazione dal commissario per le relazioni esterne, che ci auguriamo aggiungerà o si unirà a questi sforzi. Per quanto riguarda il Comitato delle regioni, siamo molto lieti, poiché abbiamo compiuto davvero progressi assai significativi, e mentre continuiamo a valutare e verificare le attività, riteniamo veramente di aver progredito. Per quanto riguarda la Corte dei conti, vorremmo ci fosse maggiore trasparenza nella sua dichiarazione d’interessi, e in merito al Consiglio concordiamo con il rendere l’audit interno più trasparente ed efficiente, ma non con l’aumentare gli ostacoli burocratici, come sembra proporre l’emendamento presentato.
costep_2009-03-09_18_32	Signora Presidente, nella presente discussione dobbiamo essere consapevoli del fatto che non si tratta di una norma legislativa - e dunque di una regola comunitaria applicabile ai vari Stati membri - ma piuttosto di una serie di punti di riferimento che cercano di garantire che d’ora innanzi tutti gli Stati membri dell’Unione europea adottino un approccio comune riguardo alle piccole e medie imprese. Molti sono gli aspetti della questione, ma io ne citerò tre che sono convinta siano importanti. Innanzi tutto è necessario rimuovere molte delle barriere legali, molti degli ostacoli e molta della eccessiva burocrazia che impediscono - in alcuni paesi in misura anomala - la creazione di piccole imprese e anche il loro sviluppo una volta avviate. Affrontare questa straordinaria quantità di regole esorbitanti richiede risorse finanziarie e umane che non possono quindi venire destinate ad altri scopi. In secondo luogo vi sono le questioni relative all’innovazione tecnologica e alla ricerca applicata. Dobbiamo raddoppiare l’impegno per garantire che le PMI possano accedere ai programmi comunitari, che in molti casi risentono a loro volta di troppa burocrazia. Infine ritengo di vitale importanza il rapporto tra PMI e la sfera della formazione e dell’istruzione: se le PMI, in particolare le piccole imprese, non diventeranno la naturale arena per una formazione specialistica supplementare ai diversi livelli formativi, noi di fatto, o piuttosto le PMI, cesseremo di disporre di certe risorse straordinarie, e con questo intendo riferirmi ai tirocinanti.
costep_2009-03-11_16_6	Signora Presidente, nel complesso sono soddisfatta del fatto che questo 5° Forum mondiale sull’acqua si tenga a Istanbul e, soprattutto, che l’Unione europea vi partecipi con una delegazione della Commissione e anche una del Parlamento europeo. Capisco e approvo inoltre l’esigenza di sostenere gli enti locali nei loro tentativi di affermare sistemi democratici e partecipativi, e di migliorare o innovare la gestione delle risorse idriche, anche sostenendo i processi di decentramento. Il primo e fondamentale obiettivo è tutelare il diritto fondamentale di disporre di risorse idriche e servizi igienici, ma chiaramente questo deve avvenire nel più rigoroso rispetto dello sviluppo sostenibile, definito a livello comunitario, dalla direttiva quadro sulle acque e fondato sugli obiettivi di sviluppo del Millennio. Devo dire che tutto ciò, come scriverò domani in un emendamento che spero quest'Aula vorrà adottare, è stato oggetto del dibattito dello scorso autunno in occasione dell’Esposizione internazionale di Saragozza. Oltretutto, era la prima volta che il Parlamento europeo vi partecipava accanto alla Commissione e allo stesso suo livello. All’Expo, più di 2 000 esperti in seno al Water Tribune, le organizzazioni non governative del Forum denominato Agora, come anche le delegazioni della Commissione e del Parlamento, hanno discusso e stimolato un grande dibattito e proposte molto interessanti e creative per la gestione delle risorse idriche. L’esito ha assunto una forma permanente nella Carta di Saragozza del 2008, adottata il 14 settembre 2008 e contenente 17 punti, alcuni dei quali vorrei qui ricordare: l’accesso all’acqua potabile e ai servizi igienici è un diritto umano che deve essere garantito da tutte le autorità pubbliche; l’accesso all’acqua ha un’influenza enorme sullo sviluppo; le previsioni ci dicono che il cambiamento climatico può modificare la disponibilità e la domanda di acqua in tutto il pianeta; la produzione sostenibile di prodotti alimentari è direttamente collegata all’uso efficiente dell’acqua; i bacini dei fiumi sono gli ambienti più adatti per raccogliere l’acqua e la loro buona gestione rende possibile risolvere i conflitti tra paesi, regioni e utenti; e infine; le autorità pubbliche devono prendere l’iniziativa nel promuovere la legislazione e le disposizioni necessarie a garantire a tutti accesso all’acqua. Invito la signora commissario a tenere in considerazione le conclusioni della Carta di Saragozza, alla cui redazione abbiamo partecipato noi, Commissione e Parlamento, accanto agli esperti, alle ONG e alle associazioni, e che ha rappresentato un’occasione di discussione preliminare in preparazione del 5° Forum mondiale sull’acqua di Istanbul. Ritengo che sia opportuno inserire le conclusioni della Carta e anche del Water Tribunenel dibattito europeo e nei materiali di discussione che noi, come Unione europea, esponiamo nel padiglione di questa esposizione internazionale.
costep_2009-05-05_3_4	Signora Presidente, come gli oratori che mi hanno preceduto, desidero a mia volta ringraziare innanzi tutto i relatori, gli onorevoli Trautmann e Harbour, per avermi concesso la straordinaria opportunità di lavorare a questa riforma della normativa europea sul mercato delle telecomunicazioni. Alla luce della mia limitata esperienza in questo Parlamento, tale lavoro è stato un modello di cooperazione fra membri di diversi gruppi. Grazie di cuore. Desidero poi ringraziare, naturalmente, tutti coloro che hanno contribuito a questo risultato: i relatori ombra e, in particolare, la segreteria della commissione per l’industria, la ricerca e l’energia, che ha svolto, a mio parere, un ruolo fondamentale nel nostro lavoro. Desidero inoltre ringraziare il commissario e la Commissione per avere agevolato i difficili negoziati tripartiti. Permettetemi di ricordare gli sforzi compiuti dalla presidenza ceca, dalle primissime e incerte fasi fino al risultato odierno, con la presidenza che ha dimostrato una vera leadership in seno al Consiglio. Voglio ringraziare in particolar modo la presidenza ceca per i suoi sforzi. Signora Presidente, signora Commissario, onorevoli colleghi, questa è la riforma di una normativa che riguarda un settore chiave per il futuro dell’Europa, per il benessere dei cittadini, per il superamento della grave crisi che le nostre economie stanno affrontando, in Europa e altrove, anche se per il momento il nostro riferimento è l’Unione europea. Se c'è un’industria che può davvero fungere da catalizzatore e motore per uscire dalla crisi, è quella delle tecnologie dell’informazione e delle comunicazioni, in altre parole il settore delle comunicazioni elettroniche e delle telecomunicazioni. Ecco perché è tanto importante avere raggiunto questo accordo che ci consentirà di compiere passi avanti con un approccio che ritengo essere essenziale: mentalità aperta, sguardo rivolto al futuro, rifiuto del protezionismo e, al suo posto, incentivazione della concorrenza e della competitività. Il ruolo di questo settore è di vitale importanza in questo senso. Per quanto riguarda il pacchetto - sono già stati menzionati diversi aspetti delle relazioni presentate - vorrei solo ricordare, come relatrice, la creazione di un nuovo organismo di regolatori europei per il settore delle comunicazioni elettroniche. Tale organismo è uno strumento prezioso che garantisce che le norme che adotteremo domani con il nuovo regolamento siano applicate in modo uniforme in tutta l’Unione; uno strumento che, in pratica, assicura l’armonizzazione, permettendo la creazione e lo sviluppo di un vero mercato interno con una concorrenza interna: questo è il modo migliore di garantire che siano i consumatori a beneficiarne, il modo migliore per garantire che i consumatori europei abbiano la possibilità di disporre dei servizi migliori ai prezzi migliori. È la concorrenza - e nient'altro - che può assicurarci questo risultato finale e questi vantaggi a beneficio dei consumatori e delle nostre economie. Dobbiamo quindi dire no a ogni forma di protezionismo e sì all’apertura e alla concorrenza; il settore che meglio di altri può garantirci questi risultati è proprio quello delle comunicazioni elettroniche e del mercato delle telecomunicazioni. Abbiamo dunque motivo di rallegrarci.
costep_2009-05-05_3_5	Signora Presidente, come altri oratori, mi rivolgo agli onorevoli colleghi e al commissario per ringraziarli del lavoro svolto. Credo che possiamo congratularci con noi stessi. Per il sostegno costante che ho ricevuto come relatrice per la direttiva GSM, desidero inoltre ringraziare in modo particolare i relatori ombra, che hanno lavorato con me, e il commissario Reding per la flessibilità dimostrata in questo processo che ha voluto ridare al Parlamento il ruolo che rivendicavamo: partecipare alla pianificazione strategica dell’uso dello spettro radio. Naturalmente i miei ringraziamenti vanno anche alla presidenza ceca, che ha dimostrato con evidente determinazione di voler risolvere il problema di questa direttiva e dell’intero pacchetto prima della fine del mandato dell’Assemblea. Quale relatrice per la direttiva GSM, ritengo sia stata individuata la giusta soluzione, che prevede che la pianificazione strategica relativa allo spettro avvenga a livello comunitario tramite i futuri programmi pluriennali sulla politica dello spettro radio e sia collegata alla direttiva quadro. La decisione è quella giusta perché ci consente di riconoscere che lo spettro è un bene pubblico raro che, in quanto tale, deve essere oggetto di un controllo legislativo e di una pianificazione strategica per lo sviluppo di nuove reti - quelle wireless e a fibre ottiche - che rappresentano, come abbiamo unanimemente ricordato, il futuro, un futuro nel quale dobbiamo offrire protezione giuridica agli operatori, permettendo loro di investire e di recuperare quella leadership che l’Unione europea aveva in passato. Vorrei sottolineare che è altresì importante aver stabilito all’interno del quadro generale il principio della neutralità tecnologica per la rete giacché, in considerazione del fatto che eravamo in presenza di un’eccezione a tale principio, stiamo doppiamente legittimando le azioni del Parlamento in un contesto di simili proporzioni. Alla luce di questa situazione, credo che questa direttiva sia un buon esempio che consente di attribuire alla gestione dello spettro una maggiore flessibilità, così come invocato dalla riforma del pacchetto telecomunicazioni. Non dovremmo dimenticare - e vorrei sottolinearlo così come hanno fatto altri onorevoli colleghi - che nell’Unione europea i servizi relativi allo spettro radio producono un fatturato di circa 300 miliardi di euro, pari all’1,2 per cento del PIL comunitario. Pertanto, l’ottimizzazione della gestione di questa rara risorsa pubblica porterà indubbiamente importanti benefici, soprattutto in questo periodo di crisi economica, e ci aiuterà certamente a superare questo momento. Si tratta di un’opportunità di investimento per gli operatori economici che potranno sviluppare nuovi servizi in grado di stimolare la domanda e di migliorare i servizi pubblici per i nostri cittadini. In ultima analisi, una politica efficace dello spettro radio nell’Unione europea ci permette di cogliere da questa risorsa il massimo beneficio sotto il profilo sociale ed economico, un obiettivo che va raggiunto nel modo più efficiente possibile rispetto ai costi. Allo stesso tempo, tale politica rappresenta la migliore opportunità economica per i provider dei servizi. È indubbio che è nell’interesse di tutti mettere a disposizione dei consumatori nuovi e migliori servizi, dopotutto questo - insieme alla migliore prestazione di servizi pubblici per i cittadini - è lo scopo del nostro legiferare. In altre parole, vogliamo poter collaborare per raggiungere una maggiore inclusione sociale e territoriale dei cittadini europei. Onorevoli colleghi, possiamo congratularci con noi stessi per aver portato a termine questo lavoro che riveste un’importanza straordinaria per l’industria delle telecomunicazioni, un settore che, nel 2008, ha continuato a crescere a un tasso dell’1,3 per cento in termini reali, mentre, sempre in termini reali, il PIL è aumentato solo dell’1 per cento. Vi esorto a mostrare domani il vostro sostegno per il nostro lavoro così da poter finalmente dare il via all’attuazione di questo quadro legislativo.
costep_2009-05-07_6_10	Signor Presidente, la dichiarazione universale dell’UNESCO sulla diversità culturale raccomanda, tra l’altro, di promuovere la realizzazione di produzioni audiovisive di alta qualità incoraggiando soprattutto la creazione di meccanismi di collaborazione che ci consentano di distribuire tali produzioni. La Commissione ha tenuto chiaramente presente tale dichiarazione nell’elaborare l’iniziativa. Superfluo aggiungere che MEDIA Mundus sfrutterà il crescente interesse e le numerose opportunità offerte dalla collaborazione mondiale nel settore audiovisivo e amplierà la gamma delle possibilità offerte ai consumatori proponendo prodotti più diversi culturalmente ai mercati internazionali e creando nuove opportunità commerciali per i professionisti dell’audiovisivo in Europa e nel mondo. Sono persuaso, e non dovremmo nutrire dubbi al riguardo, che la Commissione sia in grado di gestire il bilancio in maniera che abbia il massimo impatto possibile e non si disperda in progetti frammentari. Come ha detto un esimio professore, il programma MEDIA Mundus per la cooperazione audiovisiva con i paesi terzi dimostra che il paesaggio audiovisivo internazionale è notevolmente cambiato, soprattutto in termini tecnologici. L’iniziativa è volta a sviluppare opportunità di collaborazione sul mercato audiovisivo promuovendo ricerca e formazione, nonché finanziando progetti di coproduzione per incoraggiare la collaborazione tra professionisti audiovisivi. Anch'io vorrei concludere l’intervento esprimendo la mia gratitudine. È stato un piacere lavorare con tutti i colleghi della commissione per la cultura e l’istruzione negli ultimi due anni. Grazie e a presto.
costep_2009-09-14_21_30	Signor Presidente, sono stato eletto europarlamentare il 7 giugno, ma dalla discussione odierna deduco che la questione in oggetto si ripresenta puntualmente ogni settembre, a seguito dell’ondata di devastanti incendi che colpiscono il sud dell’Europa, e in particolare Italia, Francia, Grecia e Spagna. È già stato ricordato l’incendio scoppiato a La Palma, nelle Canarie, la comunità autonoma spagnola dove sono nato e in cui tuttora vivo. È importante comprendere che, seppure questi eventi colpiscano principalmente il confine meridionale dell’Europa, ci offrono l’opportunità di rafforzare il legame tra i cittadini e ciò che l’Europa rappresenta: valore aggiunto in termini di risposta. Questo significa valore aggiunto europeo nella prevenzione e nel coordinamento delle istituzioni (Commissione, Consiglio e Parlamento europeo) con la risoluzione, in collaborazione con gli Stati membri. È necessario però anche un valore aggiunto europeo nella risposta. Per questo motivo è importante passare dalle parole ai fatti, rendendo più flessibile il fondo di solidarietà nella risposta alle emergenze, nonché realizzando questa forza di protezione civile, tuttora in sospeso, ma che in futuro potrebbe veramente fare la differenza in caso di simili emergenze, frutto del cambiamento climatico e del riscaldamento globale, che si verificano ogni estate.
costep_2009-09-17_5_42	Il parlamento lituano ha approvato una serie di emendamenti alla legge sulla tutela dei minori contro gli effetti dannosi della pubblicazione informazione, legge intesa a proibire la divulgazione di informazioni pubbliche che promuovano relazioni omosessuali o minino valori familiari. Per questo le autorità lituane dovrebbero emendare la legge o abrogarla, astenendosi dall’adottare emendamenti al codice penale e amministrativo, in maniera da garantire che le leggi siano compatibili con i diritti umani e le libertà fondamentali sanciti dal diritto europeo e internazionale. Giudichiamo positivamente l’iniziativa del nuovo presidente lituano, il quale ha chiesto al parlamento nazionale di riesaminare la legge per verificarne la conformità ai principi costituzionali dello Stato di diritto, della certezza legale e della chiarezza giuridica, nonché il rispetto delle garanzie di una società aperta e una democrazia pluralista. Per tali motivi, vista la necessità urgente di riesaminare la legge, ho votato a favore della proposta di risoluzione comune del Parlamento europeo.
costep_2009-12-15_14_20	Signor Presidente, per quanto riguarda le misure restrittive specifiche, il congelamento di capitali appartenenti a persone o entità legate ad Al-Qaeda e le misure contro i membri dei governi dello Zimbabwe e della Somalia, il 5 novembre la Commissione e il Consiglio hanno dichiarato che dopo l’entrata in vigore del trattato di Lisbona, le proposte si sarebbero basate sull’articolo 215 del trattato sul funzionamento dell’Unione europea anziché sull’articolo 75. L’articolo 215 stabilisce che il Consiglio deve informare il Parlamento di qualsiasi decisione che preveda l’interruzione o la riduzione delle relazioni economiche, eccetera. L’articolo 75, però, afferma chiaramente che, qualora sia necessario per conseguire gli obiettivi di cui all’articolo 67, il Parlamento europeo e il Consiglio definiscono (in altre parole decidono congiuntamente) un insieme di misure amministrative concernenti il congelamento dei capitali, dei beni finanziari o dei proventi economici appartenenti, posseduti o detenuti da persone fisiche o giuridiche, gruppi o entità associati ad attività terroristiche. L’articolo 67, dal canto suo, enuncia gli obiettivi fondamentali dello spazio di libertà, sicurezza e giustizia. Sembra chiaro perciò che, per quanto riguarda persone o entità associate ad attività terroristiche, la base giuridica per le proposte di regolamento del Consiglio dovrebbe essere l’articolo 75. Per quanto riguarda invece lo Zimbabwe e la Somalia, il Consiglio e la Commissione potrebbero tener conto della Dichiarazione solenne di Stoccarda, che prevede la consultazione facoltativa del Parlamento sulle questioni internazionali anche in assenza di disposizioni specifiche al riguardo nei trattati. Sto semplicemente chiarendo la mia posizione, signor Presidente. Rivendico immediatamente al Parlamento il ruolo di colegislatore, e chiedo al Consiglio e alla Commissione di offrirci una spiegazione più ragionevole. Per il momento non ho altro da aggiungere.
costep_2009-12-16_9_23	Signora Presidente, sono lieto che la presidenza svedese abbia rafforzato l’impegno dell’Unione europea per la stabilità e lo sviluppo in Afghanistan attraverso il piano di azione. Vorrei ovviamente saperne di più in merito ai fondi previsti per il piano per quanto concerne l’Afghanistan. Un altro momento importante per il paese sarà rappresentato dalla conferenza di Londra in gennaio. In tale occasione, sentiremo gli impegni specifici assunti dall’Unione europea e dai suoi Stati membri, così come sentiremo il nuovo governo afghano riferire in merito ai tanti impegni che deve assumere in ambiti quali la lotta alla corruzione e al traffico di stupefacenti. Sono alquanto allarmato dalle notizie pubblicate oggi dalla stampa in merito all’intervento di ieri del presidente Karzai sul tema della corruzione. Onorevoli colleghi, la decisione del presidente Obama di rafforzare il contingente militare con 30 000 unità è molto recente. In sintesi, l’Afghanistan è in una fase cruciale e gli Stati Uniti e l’Europa devono operare in maniera estremamente coordinata. Ciò che è in gioco in Afghanistan non è soltanto la prosperità e la libertà degli afghani, bensì anche la stabilità della regione, compresi paesi importanti come il Pakistan. Anche la nostra stessa sicurezza è in gioco, vista la continua minaccia posta da al-Qaeda, come è stato già ricordato. Dai risultati ottenuti in Afghanistan dipende inoltre, in larga misura, la credibilità della NATO e di quello che definiamo Occidente. Non possiamo fallire. Per avere successo, però, come affermato poc'anzi, abbiamo bisogno del sostegno dei nostri stessi cittadini, sostegno subordinato alla trasparenza e alla chiarezza. Dobbiamo spiegare che i nostri compatrioti in Afghanistan sono in grave pericolo, ma dobbiamo anche sottolineare l’importanza della missione che lì svolgono. L’insuccesso non è un’alternativa ipotizzabile. Come ho detto, molti elementi importanti sono in gioco.
costep_2010-02-25_4_39	Signor Presidente, anch'io vorrei cogliere l’occasione per insistere su alcuni punti che, secondo alcuni di noi, devono essere considerati basilari nella versione finale della relazione che ci apprestiamo a votare. Ne ricordo alcuni: il principio precauzionale, fondamentale ed imprescindibile, la riduzione della capacità di pesca, assolutamente obbligatoria, la limitazione della politica degli aiuti pubblici, un maggiore controllo e un’incessante e chiara condanna delle violazioni compiute da quanti non rispettano le regole e incoraggiano gli altri a non rispettarle; tuttavia, allo stesso tempo, bisogna promuovere attrezzature e attività di pesca sostenibili, il che implica, necessariamente, procedere alla definizione della pesca artigianale, un settore che, effettivamente, necessita di maggiore chiarezza. Desidero citare altresì il ruolo delle donne e il riconoscimento che dobbiamo dare al loro lavoro, aspetto su cui il mio gruppo ha presentato anche degli emendamenti. Per concludere, ritengo sia importante chiedere una maggiore coerenza e maggiore responsabilità negli accordi di pesca con i paesi terzi; gli accordi stipulati con il Marocco e la Guinea, ad esempio, ci spingono a farlo.
costep_2010-03-24_14_21	Signora Presidente, occuparci oggi del Tibet è una questione di giustizia e responsabilità. Mi dissocio dunque da chi ritiene che il tema non meriti la nostra attenzione. Denunciamo questa situazione da anni e mi preoccupa il fatto che, nonostante gli sforzi immani compiuti dalla delegazione tibetana, e soprattutto dal Dalai Lama, per promuovere il dialogo, avvicinarsi alle autorità cinesi e trovare una soluzione equa e duratura al conflitto, lo stallo continui a causa della controparte cinese. L’Unione europea non può continuare a tollerare questi giochetti, né tanto meno può prestarvisi. Mi sembra dunque doveroso ricordavi ancora una volta l’urgenza e la pertinenza di questa discussione, ribadendo nuovamente che è la Cina a impedire il raggiungimento di una soluzione. Occorre essere chiari anche su questo punto: l’Unione potrà dirsi coerente nel suo impegno a favore dei diritti umani solo se accetterà di dover pagare uno scotto sul piano commerciale ed economico. Altrimenti non sarà mai credibile in questo ambito.
costep_2010-10-18_14_4	Signora Presidente, sono entrato in questo Parlamento 18 anni fa, quando era un parlamento consultivo senza alcun potere. Negli ultimi 18 anni abbiamo assistito al passaggio da un parlamento consultivo a un parlamento colegislatore a pieno titolo. Il nostro buon amico Francisco Lucas Pires, che aveva assistito al processo, diceva che era passato da parlamento deliberante a parlamento legislativo. Il testo che approveremo mercoledì rappresenta il coronamento dei negoziati sull’accordo quadro tra la Commissione e il Parlamento. Devo confessare che, quando dico alla mia famiglia che vado a Strasburgo per partecipare alla discussione sull’accordo quadro tra il Parlamento e la Commissione, devo dare spiegazioni piuttosto lunghe, perché ovviamente non esistono equivalenti nei parlamenti nazionali o in generale a livello nazionale; i cittadini non capiscono quindi perché sia necessario raggiungere un accordo tra la Commissione e il Parlamento per dare attuazione ai principi sanciti dai trattati. Eppure è necessario, e lo è per un motivo semplice, già ricordato dall’onorevole Rangel e dal Vicepresidente Šefčovič: perché vogliamo essere efficaci. L’obiettivo fondamentale dell’accordo quadro è risolvere preventivamente tutti gli ostacoli di natura pratica che potrebbero presentarsi a livello di legislazione, controllo parlamentare e codici di condotta. Ritengo, dunque, che siamo di fronte a una buona combinazione di democrazia europea, una democrazia consensuale in contrapposizione alla democrazia conflittuale cui siamo abituati nei nostri paesi. In una democrazia consensuale la cosa intelligente da fare è trovare soluzioni a eventuali problemi che potrebbero presentarsi. Difatti, l’accordo quadro è uno strumento atto a prevenire problemi futuri e a realizzare quanto scritto nei trattati. Dal momento che abbiamo un nuovo testo, ovvero il trattato di Lisbona, mi sembra logico attuarlo. Desidero congratularmi con l’onorevole Rangel, con la sua squadra e con la Commissione europea, poiché ritengo che abbiano raggiunto un accordo molto equilibrato. Una volta letto il contenuto dell’accordo ci stupisce sentire che alcuni parlamenti nazionali lo considerano una presunta minaccia per i poteri del Consiglio. Per l’amor del cielo! Il Consiglio è proprio l’altro colegislatore. Noi vogliamo legiferare, molto e bene, con il Consiglio dei ministri. Siamo colegislatori su un piano paritario e non dobbiamo guadagnare alcun vantaggio, per quanto piccolo. Puntiamo solo all’efficacia, e sono convinto che l’accordo contribuirà a raggiungere l’obiettivo. Signor Vicepresidente, mi permetta di dire che ha preso il toro per le corna (un’espressione tipica del mio paese strettamente legata alla corrida) quando ha affermato che l’interpretazione degli articoli 6 e 7 della risoluzione è quella del Parlamento in merito agli accordi internazionali e alle conferenze internazionali. Non ci vedo nulla di strano: si tratta di fare in modo che il Parlamento sia informato e partecipi attraverso la Commissione e i negoziati, niente di più. Perché? Per sapere qual è stato il lavoro della Commissione quando dovremo approvarlo in quest'Aula. Quindi, e qui concludo, signora Presidente, congratulazioni a entrambi. Credo che l’accordo sia di buon auspicio e segni, per dirla come in Casablanca, l’inizio di una bella amicizia.
costep_2010-11-24_16_12	Signora Presidente, le violenze che hanno scosso il Sahara occidentale - che condanniamo nel modo più assoluto come pure lamentiamo la perdita di vite umane e chiediamo il rispetto dei diritti umani - non devono ripetersi. Occorre trovare una soluzione permanente, giusta e reciprocamente accettabile, sotto l’egida delle Nazioni Unite, a un conflitto che dura ormai da più di 30 anni e che sta condannando migliaia di profughi sahariani alla disperazione e una regione vicina di fondamentale importanza per l’Unione europea all’instabilità. Perciò chiediamo al Marocco, un partner importante e affidabile dell’Unione europea con cui condividiamo grandi interessi e progetti, di raddoppiare i propri sforzi di dialogo per porre fine al conflitto con i negoziati. Invitiamo altresì alla calma i saharawi e i loro rappresentanti, a cui offriamo un messaggio di solidarietà, considerate le loro condizioni. Inoltre chiediamo loro di tenere aperto il canale del dialogo con un atteggiamento aperto e costruttivo. Dobbiamo chiedere all’Unione europea di contribuire agli sforzi del gruppo di paesi amici del Sahara, che comprende il mio paese, la Spagna, per agevolare tale dialogo in veste di negoziatore credibile nella regione. L’apertura di un’indagine parlamentare marocchina sugli eventi verificatisi nel Sahara e il fatto che le autorità marocchine siano disposte a informare il parlamento su ciò che è successo sono importanti segnali che certamente apprezziamo. Tuttavia, non sostituiscono una politica di trasparenza dell’informazione che garantisca la presenza di tutti i media nella regione. La risoluzione che adotteremo domani è il risultato di un accordo complesso che rispecchia le preoccupazioni del Parlamento per la stabilità nel Maghreb e per i diritti umani. Dimostra inoltre il sostegno del Parlamento a una fine negoziata del conflitto, senza condizioni, ma fondata sulle risoluzioni del Consiglio di sicurezza delle Nazioni Unite che sanciscono il diritto della popolazione saharawi all’autodeterminazione.
costep_2010-12-13_15_2	Signor Presidente, il mese scorso ho organizzato un’audizione in questo Parlamento concernente le vittime del terrorismo, a cui hanno partecipato il Presidente del Parlamento e vari membri del Partito Popolare Europeo (Democratico Cristiano). Le vittime si sono rivolte a noi, quali loro rappresentanti in Europa, per garantire loro il diritto alla giustizia, che è stato frequentemente calpestato nei loro paesi, quali la Spagna, in cui il governo Zapatero continua a mentire al popolo spagnolo in merito a un processo negoziale con un gruppo terroristico che non ha ancora abbandonato le armi. È per questa ragione che non sono ancora stati indagati a fondo incidenti gravi quali la soffiata nel caso del Bar Faisán, in cui i terroristi erano stati avvertiti dell’operazione organizzata per arrestarli. I governi democratici non possono voltare le spalle alle vittime del terrorismo; hanno già pagato il prezzo più alto nella lotta per la libertà. Il Parlamento deve insistere per far approvare una Carta europea che riconosca le richieste legittime delle vittime, quali non negoziare con i terroristi e accertarsi che scontino per intero le pene detentive cui vengono condannati.
costep_2010-12-16_7_83	Non ho appoggiato questa relazione perché, non solo non propone il ritiro immediato delle truppe europee, ma accoglie con favore e sostiene il piano di rafforzare l’azione dell’Unione europea. Analogamente, mette appena in discussione il ruolo svolto dall’International Security Assistance Force (ISAF) e le gravi violazioni dei diritti umanitari commesse. Ritengo positivo che si citino le dichiarazioni del generale Stanley McChrystal secondo le quali non si ravvisano segnali di una presenza di Al Qaeda nella regione tale da giustificare il dispiegamento di truppe nel paese. Giudico positiva anche la richiesta che la formazione della polizia cessi quanto prima di essere affidata ad aziende private, assieme al considerando nel quale si afferma che non si intravede alcuna conclusione certa della guerra in Afghanistan per via del militarismo e del bellicismo adottati sinora. Il mio impegno fermo e coerente per i valori pacifisti mi ha portato a non appoggiare questa relazione e criticarla perché di spirito e interesse diametralmente opposti alla necessità di smilitarizzare la politica estera e le relazioni estere dell’Unione europea.
costep_2011-05-12_10_2	Signor Presidente, la ringrazio per la solidarietà e il sostegno che ha manifestato nel suo intervento. Comincia ormai a delinearsi l’entità della tragedia di Lorca. In questo momento sappiamo che otto persone sono morte - tra cui due donne incinte e un ragazzino di dodici anni -, più di 250 sono rimaste ferite e l’80 per cento delle case ha subito danni. Ciò significa che in questo momento molti abitanti di Lorca sono senza casa. Un’ampia percentuale dei cittadini di Lorca ha perso il lavoro, e insieme al lavoro ogni speranza, aspettativa od opportunità. Lorca è una città di 70 000 abitanti, il 20 per cento dei quali è costituito da immigrati, persone che sono state accolte dalla città che ha dato loro una nuova vita e un nuovo scopo. Sono certa che insieme, i vecchi e i nuovi abitanti di Lorca, con l’aiuto delle istituzioni e la solidarietà generale, riusciranno a intraprendere un nuovo percorso di vita. Inoltre ritengo fondamentale che l’Unione europea non abbandoni nessuno e aiuti tutti coloro che sono stati colpiti da questo tragico evento, partecipe e consapevole del loro dolore, aprendosi in un abbraccio accogliente e offrendo loro nuove opportunità. Ringrazio voi tutti e chiedo un minuto di silenzio. Applausi
costep_2011-06-23_14_29	Signora Presidente, ho votato a favore di questa relazione d’iniziativa perché l’Europa ha bisogno di una robusta politica agricola comune senza tagli, una politica che promuova la redditività delle aziende e garantisca la sicurezza alimentare, l’adeguata entità degli approvvigionamenti e la qualità della produzione. Ancora, occorre sostenere l’agricoltura per consentirle di rinnovarsi e tendere a un uso più efficiente di energia, risorse idriche e suolo. Tutti questi fattori devono unirsi ad altre forme di gestione che permettano di remunerare in misura più equa gli operatori del settore, persone che hanno bisogno di un apprendimento progressivo e costante per tutto l’arco della carriera lavorativa. A queste persone dobbiamo offrire procedure più semplici, uno snellimento della burocrazia e maggior trasparenza in fatto di obiettivi e strumenti. Di conseguenza, la nuova PAC deve intensificare l’impegno nei confronti degli agricoltori attivi e del loro contributo alla produzione e allo sviluppo equilibrato delle aree rurali. La redditività, inoltre, impone di allineare le politiche di questo settore agli obiettivi della strategia Europa 2020; per tale motivo, è necessario pure mantenere lo sforzo di bilancio.
costep_1997-01-15_14_12	Signor Presidente, migliorare la scorrevolezza del traffico aereo europeo è questione alquanto pluridimensionale. I danni causati all’ambiente e il rumore sono tra i maggiori problemi della navigazione aerea ed è necessario trovare delle soluzioni sia a livello nazionale che in seno alla cooperazione europea. Si tratta di una questione particolarmente importante per noi finlandesi dato che, dal punto di vista del crescente congestionamento, il nostro paese si trova in una posizione geografica molto vulnerabile. I ritardi sui voli a lunga distanza si accumulano, comportando crescenti difficoltà per le coincidenze. L’attività di integrazione sollecitata dalla relazione dell’onorevole Cornelissen e volta a risolvere i problemi per mezzo di un unico sistema di regolamentazione europeo, costituisce una proposta che va sostenuta. Alla situazione si può rimediare raddrizzando le rotte e sviluppando i sistemi dell’aviazione civile dei paesi dell’Est europeo e, per quel che riguarda la Finlandia, coinvolgendo maggiormente i paesi baltici nella cooperazione europea in materia di controllo aereo. Bisognerebbe inoltre riflettere sul da farsi soprattutto per ammodernare le flotte aeree delle repubbliche dell’ex Unione Sovietica e per migliorarne la sicurezza aerea, tra l’altro tramite una migliore conoscenza della lingua comunemente usata nell’ambito del controllo aereo, l’inglese, da parte dei piloti. Si tratta di una bomba a orologeria che ticchetta in sordina e che l’Unione europea deve disinnescare mettendo a disposizione dei fondi comuni, come nel caso dei programmi Tacis e Phare. È però necessario analizzare la situazione anche sul piano nazionale. Gli effetti del coordinamento dovuto all’Eurocontrol e all’ATM, alle cui attività anche la Finlandia parzialmente partecipa, sono incontestabili. Ciononostante essi non hanno permesso di uniformare i sistemi di controllo aereo dei paesi membri, né di aumentarne la sicurezza. La Finlandia continua ad essere l’unico Stato membro dell’Unione europea che non partecipa all’Eurocontrol e i motivi sono, tra l’altro, il timore di un aumento dei costi sulle rotte interne, di un controllo sull’aeronautica militare, nonché di difficoltà inerenti agli aiuti per gli aeroporti con uno scarso traffico. La Finlandia è il paese più a settentrione e più a oriente dell’Unione europea, è piuttosto estesa, ma è scarsamente abitata e una rete di collegamenti aerei fitta e funzionale riveste per essa un’importanza vitale. A prescindere dalla centralità della gestione, la responsabilità maggiore ricade sui singoli Stati membri; ogni paese deve assumersi le proprie responsabilità e investire ad esempio il ricavo dei biglietti venduti al fine di garantire la scorrevolezza del traffico nel proprio spazio aereo. La soluzione non si trova soltanto nel Forum comune europeo, bensì vicino a quanti pagano le conseguenze dei danni ambientali e del rumore dovuti a uno spazio aereo congestionato.
costep_1997-10-21_8_9	Signor Presidente, onorevoli colleghi, desidero innanzitutto ringraziare l’onorevole Tappin dell’amplia e valida relazione che pone in rilievo i punti problematici del Libro verde della Commissione sugli appalti pubblici. Il documento è quanto mai importante, non da ultimo per il fatto che la quota di mercato degli appalti pubblici nel PIL comunitario è, come poc'anzi riferito, pari a 720 miliardi di ecu. Gli appalti pubblici sono pagati con denaro pubblico, ovvero il mercato è responsabile nei confronti dei consumatori. È quanto afferma l’onorevole Tappin. Appalti pubblici efficienti si traducono in maggiori opportunità per l’industria e per il commercio di approfittare del mercato unico e migliorano la competitività delle imprese europee sui mercati mondiali. La Commissione ha nondimeno dovuto ammettere che gli appalti pubblici dell’Unione europea non hanno risposto alle aspettative. La ragione essenziale va ricercata nella farraginosa amministrazione della Commissione stessa, nonché nel fatto che gli Stati membri non hanno recepito una sufficiente quantità di direttive sugli appalti pubblici nella loro legislazione. Nell’Unione europea gli appalti pubblici non sono stati a portata delle PMI, un settore in cui è necessario investire proprio ora che lo si reputa uno fra i più importanti fattori creatori di occupazione. Mi associo pienamente alla proposta dell’onorevole Tappin, che fa appello ad una attività di informazione e di formazione destinata al personale delle PMI, il cui accesso al mercato è ostacolato anche dai ritardi dei pagamenti delle unità per gli appalti. Si tratta di tare al cui riguardo dobbiamo essere in grado di influenzare qui, al Parlamento. La principale carenza della politica della Commissione in tema di appalti pubblici consiste nel fatto che essi sono ritenuti soltanto strumenti per l’attuazione del mercato interno e li si esamina pressoché unicamente dall’ottica della vita economica privata. Il documento della Commissione manca altresì di una qualsiasi valutazione su come la politica di concorrenza sostenga gli sviluppi della disponibilità, della qualità e dell’efficacia dei costi dei servizi pubblici; gli appalti pubblici sono nondimeno parte dell’attività amministrativa e dei servizi dell’autorità politica. La Commissione analizza la procedura di appalto vera e propria, e i problemi ad essa relativi, unicamente dal punto di vista del produttore, ossia del settore privato, e non tiene conto dei bisogni del committente, ovvero del settore pubblico, in altre parole delle autorità pubbliche. La concorrenza fra appalti pubblici è assurda altresì dall’ottica del personale. La procedura dovrebbe essere sviluppata in modo da permettere la sicurezza del rapporto di lavoro e dei benefici che ne derivano a quanti sono impiegati nei servizi che costituiscono l’oggetto dell’appalto. In tempi di disoccupazione di massa, gli appalti pubblici dovrebbero essere aumentati. Si terrebbe così conto delle forze di mercato e di quelle del mercato del lavoro; la politica occupazionale, sociale e ambientale devono perciò essere incluse in tale processo.
costep_1997-11-19_7_3	Signor Presidente, ho votato anch'io contro la presente risoluzione perché, a mio vedere, una CIG non è più lo strumento adeguato per sviluppare l’Unione europea. Essa si è infatti rivelata un fallimento da molteplici punti di vista e credo ciò dipenda, fra l’altro, dal fatto che il Parlamento europeo non è in grado di esercitare un adeguato influsso sulle modifiche del Trattato. L’Europol costituisce un valido esempio di come il diritto dei cittadini alla protezione giuridica sia messo a repentaglio, conseguenza del fatto che i governi non concedono poteri al Parlamento europeo, né tantomeno a quelli nazionali, per una sorveglianza democratica. L’unione economica e monetaria costituisce un altro esempio dell’incapacità della CIG di risolvere tali problemi di carattere fondamentale. L’UEM costituirà l’elemento più federalista dell’intera Unione europea, ciononostante ci si propone di gestirla come fosse un progetto intergovernativo. Tale stato delle cose presenta un deficit democratico quanto mai evidente e costituisce un elemento negativo della futura BCE. Sarebbe a mio parere necessario passare ad un processo costituzionale nel cui quadro anche i diritti di base dei cittadini costituiscono un importante tema di discussione.
costep_1998-01-14_10_6	Signor Presidente, in seno alla commissione ho sostenuto la reiezione della relazione e queste ne sono le ragioni: Il relatore, onorevole Sainjon, tratta della società dell’informazione e se ne serve per offuscare il sistema economico, ovvero il capitalismo globale. Il documento parla di legalità, senza tuttavia spiegare di che cosa si tratti in effetti, e ci si dimentica che la legalità della vita economica è la logica del capitale, che dev'essere investito per rendere il più possibile. Capitalismo vuol dire un processo di aumento del valore del capitale, ma anche della società intorno ad esso costruita. L’Unione europea è la forma attuale del capitalismo in Europa. La disoccupazione di massa è parte di tale sistema, che vede i politici europei procurare ai capitali un campo d’azione libero, per depredare e speculare. Tale è la cultura che esportiamo ad altri paesi, sotto forma di trasferimenti di imprese e di investimenti diretti. La relazione mistifica la logica del capitale, ovvero la ricerca del profitto, e santifica il mercato. Il relatore ha scordato che la libertà del mercato è spesso in contraddizione con i valori umani e ne esige addirittura il dumping: lo conferma il trasferimento di imprese in luoghi dove il capitale rende di più. È toccato di recente all’Asia apprendere che il capitalismo, una cultura ad essa estranea, uniformizza e standardizza. Il capitalismo non è civiltà, né umanità, bensì pura ricerca del profitto, senza scrupoli. Riflettete un po’: nel mondo circola attualmente una quantità di denaro 60 volte superiore a quella necessaria per effettuare i pagamenti del commercio mondiale. I trasferimenti di imprese sono parte dell’andamento odierno del capitalismo elettronico, del casinò mondiale la cui posta in gioco sono spesso i valori umani.
costep_1998-02-20_5_10	Signor Presidente, è un fatto innegabile che nel territorio comunitario si siano verificati abusi degli aiuti all’esportazione. Si tratta di una delle piaghe purulente della politica agricola, per non parlare degli abusi verificatisi nel commercio delle carni. Ad esempio è incredibile che i cereali del mercato libero e quelli finanziati con i prezzi di intervento siano stati stoccati negli stessi magazzini. A guisa della relazione dell’onorevole Giansily, mi soffermo sui contingenti di granturco del Portogallo e della Spagna: è infatti evidente che il granturco d’importazione, perlomeno in Portogallo, è stato mescolato con quello comunitario, con notevoli ricavi. Tale carenza non resterà senza conseguenze, ma riapparirà nel quadro dei negoziati per Agenda 2000, dove si cercherà di ovviare ai possibili abusi rendendo più redditizia la coltura del granturco nel territorio comunitario. Poiché la questione verte sul gioco a somma zero dell’agricoltura comunitaria ovvero su un vero e proprio ribasso per finanziare l’ampliamento, nei negoziati per Agenda 2000 il problema comportato dai contingenti di granturco sta per essere messo in conto ai produttori di latte finlandesi. Commissario Fischler, non è corretto far pagare ai nostri agricoltori gli abusi commessi da altri.
costep_1998-04-29_14_5	Signor Presidente, signor Commissario, a nome del mio gruppo desidero ringraziare l’onorevole Monfils e congratularmi con lui per l’encomiabile relazione. Il programma Città europea della cultura, nato tredici anni or sono su iniziativa di Melina Mercouri, ha riportato un indiscusso successo. Entro il 2000, tutti gli Stati membri avranno avuto la propria città della cultura, anche se la Finlandia sarà allora l’unico Stato membro che ha dovuto condividere l’anno della cultura con altre otto città. Non possiamo farci nulla, ma sono fermamente convinta che anche la Finlandia, e forse soprattutto la Finlandia, Stato membro nuovo e poco conosciuto, avrebbe avuto bisogno di un proprio anno della cultura. Helsinki gode di una vita culturale rinomata a livello internazionale, e nello stesso tempo originale, e la città si sarebbe meritata un anno della cultura tutto per sé. Per non dire della fervente attività ora in corso in previsione delle manifestazioni dell’anno 2000. Condividere il titolo di Città europea della cultura significa annacquare le possibilità di far mostra della propria cultura. Nel programma seguente, il titolo di Città europea della cultura e la conseguente responsabilità dovranno essere assolutamente assegnate ad una sola città per volta. In fondo, il risultato più importante di tale manifestazione è quanto di essa resta per la popolazione, che deve perciò essere per quanto possibile coinvolta nelle manifestazioni, partecipare e riceverne stimoli. Gli influssi attivi e creativi si protrarranno così anche dopo l’anno della cultura. Per quanto riguarda il finanziamento, l’anno della cultura deve in parte poter contare sulle risorse della città e sulle sue caratteristiche, la sua storia e le sfide dei tempi. Su una base culturale propria sarà quindi possibile edificare un’interazione e un’offerta internazionale a sostegno di un preciso tema. A livello comunitario, la nascita di progetti di cooperazione culturale duraturi è uno degli obiettivi fondamentali. Benché sia necessario mirare ad un’attività di cooperazione fra città diverse, è importante che la responsabilità principale sia affidata ad una sola città, il che non le toglie la possibilità di trovare una partner adeguata per le manifestazioni dell’anno della cultura tenendo presenti la posizione e la storia o le relazioni culturali, ad esempio, in un paese candidato all’adesione. Mi auguro che la Commissione continuerà e svilupperà il progetto relativo al mese europeo che offre, ad esempio, un’eccellente possibilità ai paesi associati di sviluppare il proprio patrimonio culturale e la propria attività creativa.
costep_1998-06-16_13_11	Signor Presidente, un aumento dell’utilizzo delle fonti energetiche rinnovabili è altresì una questione di politica di sicurezza e a tale fatto è stata attribuita un’attenzione sorprendentemente scarsa. L’Unione europea è viepiù dipendente dall’energia d’importazione. Fra vent'anni, il 94 % del petrolio, l’80 % del carbone e il 75 % del gas naturale sarà importato da regioni perlopiù caratterizzate da condizioni instabili, il che costituisce un ulteriore motivo per incrementare l’utilizzo delle fonti energetiche rinnovabili. Tuttavia, all’orizzonte si profila una contraddizione fra un obiettivo valido e strumenti inadeguati. È sin troppo evidente che al ritmo attuale non raggiungeremo la quota del 15 % di energia prodotta da fonti energetiche rinnovabili, né riusciremo a ridurre dell’8 % le emissioni di gas a effetto serra entro il 2012. Come è già stato affermato in quest'Aula, esiste una contraddizione fra il Libro bianco e il programma Agenda 2000. Un maggiore utilizzo delle biomasse è prima di tutto una questione di politica agricola e non di politica energetica. Io darei piuttosto la precedenza all’energia solare e a quella terrestre.
costep_1998-06-17_17_7	Signor Presidente, l’oratore che mi ha preceduto ha imparato a leggere, ma non a smettere di leggere. Abbiamo appena avuto le prove di come, grazie al contrabbando, alle frodi, ai furti e alla corruzione, il Pakistan e l’India siano venuti in possesso di materiali per confezionare la bomba atomica. Non sostengo che una centrale nucleare sia una bomba atomica, ma i gruppi di interesse europei per l’energia nucleare partecipano alla medesima finzione e alla menzogna pubblica alla cui insegna hanno agito le nuove potenze nucleari per procurarsi la bomba. Auspicherei che i cittadini europei potessero fidarsi di coloro che gestiscono una centrale nucleare, affinché questa non costituisca per loro un rischio. Il problema di fondo è che le centrali nucleari producono combustibile usato, un prodotto finale per il quale non c'è un luogo di collocazione e che è perciò necessario trasportare da un luogo ad un altro. La collocazione definitiva di tutte le scorie nucleari d’Europa è probabilmente nel luogo sbagliato e le si dovrà forse ritrasportare tutte avanti e indietro. È perciò necessario esigere un rapido intervento della Commissione, affinché sia possibile prepararsi un po’ per volta alla collocazione definitiva dei rifiuti nucleari.
costep_1998-10-05_4_24	Signor Presidente, la presente, seconda relazione della onorevole d’Ancona ha richiesto un approfondito lavoro ed è chiaramente più razionale, più rigorosa e soprattutto più costruttiva della precedente. Credo che il lungo e agitato esame al Parlamento delle relazioni elaborate dalla onorevole d’Ancona abbia confermato l’opinione della maggior parte di noi quanto all’impossibilità di vincere la lotta contro la droga tramite un’armonizzazione delle normative nazionali in materia, unicamente alle condizioni di una politica di tipo liberale. Siamo tutti, a nostro modo, vittime del consumo di droga. Nella lotta contro la droga gli Stati membri devono ingaggiare una lotta attiva, e non di riflesso, visto che concentrarsi sull’eliminazione delle conseguenze dell’utilizzo di sostanze stupefacenti non è la soluzione corretta. La discussione sulle droghe sintetiche ha dimostrato che l’Unione europea dovrebbe in particolare dedicare la propria attenzione all’attività di informazione destinata ai bambini e ai giovani. La lotta contro i vari tipi di droghe sintetiche di moda fra i giovani, come l’ecstasy, è l’unica soluzione per tenerli lontani dagli stupefacenti. Bisognerebbe procedere con rapidità allo sviluppo e all’estensione dello scambio di informazioni fra le autorità, nonché alla fondazione di basi di dati per registrarvi la composizione delle nuove sostanze stupefacenti, anche grazie al contributo del finanziamento comunitario. Signor Presidente, desidererei infine far osservare che è a mio parere vietato esprimere la propria opinione in tribuna.
costep_1999-03-22_5_55	Signor Presidente, la Commissione dell’Unione europea si è dimessa dopo aver appreso il giudizio negativo sulla propria gestione espresso dal Comitato di esperti indipendenti nella loro relazione. Il Presidente Santer ha tratto le giuste conclusioni e se ne è assunto la responsabilità. Tutto ciò dimostra che la designazione di un Comitato di esperti indipendenti è stata di grandissima utilità, in quanto solo grazie al suo lavoro siamo riusciti far chiarezza sui veri problemi. Senza l’apporto di questa verifica avremmo, per così dire, coperto i veri mali ottenendo tutt'al più e in via unicamente dimostrativa le dimissioni di due o tre membri della Commissione. Inoltre alla luce dell’attuale relazione ci appare chiaro che in molti casi saremmo a stento riusciti a motivare concretamente la richiesta di dimissioni. Ricordo che dobbiamo procedere quanto prima alla nomina della nuova Commissione in stretta concertazione con il Consiglio. Abbiamo pertanto accolto con soddisfazione la comunicazione del rappresentante della Presidenza del Consiglio secondo cui la procedura rispetterà le disposizioni previste in merito dal Trattato di Amsterdam. Riguardo all’attribuzione delle competenze, sottolineo che l’argomento principale su cui verterà il prossimo Consiglio europeo di Berlino sarà l’approvazione del documento Agenda 2000 e, data la situazione che si è creata, è indispensabile che si arrivi a un accordo. In alcuni interventi precedenti non si è esclusa la possibilità di scegliere i membri della nuova Commissione anche tra i Commissari attualmente dimissionari. A mio avviso dovremmo valutare attentamente questa opportunità e chiederci innanzi tutto cosa ci aspettiamo dalla Commissione. L’obiettivo, infatti, è quello di rendere più efficiente il funzionamento dell’Istituzione, radicandovi una cultura di sana gestione e dunque i componenti della Commissione dovranno essere persone capaci di assolvere a tale compito. Questa è l’occasione per fare tutto il possibile per attuare una riforma radicale che potrà essere realizzata solo da persone autorevoli e competenti.
costep_1999-04-12_4_26	Signor Presidente, il Trattato di Amsterdam, che entrerà in vigore il mese prossimo, offre maggiori opportunità all’attuazione di misure volte a potenziare il funzionamento del mercato interno. Questo è sicuramente un aspetto positivo, ma il problema sta nel fatto che i paesi dell’Unione non hanno ancora una visione sufficientemente chiara su come agire per rafforzare in maniera più efficace la cooperazione prevista dal terzo pilastro. Gli standard di controllo delle frontiere esterne, che continuano a presentare diversità sconfortanti tra i paesi membri, sono una dimostrazione palese di questa difficoltà. I problemi che gravano sul mercato interno, ossia l’aumento del traffico di stupefacenti e la diversificazione dell’offerta di sostanze stupefacenti, la tratta degli esseri umani, sono riconducibili anche alle molte lacune del sistema di sorveglianza delle frontiere esterne dell’Unione. Tali questioni in futuro richiederanno un ulteriore potenziamento del ruolo di EUROPOL in forza di quanto previsto dal Trattato di Amsterdam. L’EUROPOL non potrà restare un semplice ufficio burocratico. Non si potrà prevedere un futuro roseo per il mercato interno se non si riuscirà a rafforzare la cooperazione a livello dell’Unione europea nei settori di polizia e di dogana, visto soprattutto l’inevitabile incremento dei problemi e delle sfide imprevedibili derivanti dall’ampliamento verso Est dell’Unione, . Ciò riguarda in particolare il controllo delle frontiere e le misure di lotta contro la criminalità organizzata. Bisogna conferire all’EUROPOL ampie competenze nel monitoraggio dell’attività d’investigazione, in modo che si possa intensificare la cooperazione tra gli Stati membri, nonché tra questi e gli Stati dell’Europa orientale che hanno fatto richiesta di adesione all’Unione europea non appena il Trattato entrerà in vigore.
costep_1999-04-13_9_11	Signor Presidente, in più di un intervento si è affermato che abbiamo ancora molto da fare per salvaguardare la qualità dell’aria e realizzare gli obiettivi che ci siamo impegnati a raggiungere sia a livello comunitario che dei singoli Stati membri. Per tale motivo ritengo indispensabile iniziare ad agire subito: una dimostrazione che possiamo andare oltre la proposta della Commissione è data dalla relazione Oomen-Ruijten elaborata per conto della commissione per l’ambiente del Parlamento europeo. Il contributo migliore fornito dalla relazione è, a mio avviso, l’aver incluso nella normativa comune anche gli impianti vecchi, ossia quelli utilizzati già prima del 1987. Se non si fosse operato in tal senso, la direttiva avrebbe sortito un nulla di fatto poiché, non includendo gli impianti vecchi con una lunga vita utile alle spalle, non si sarebbe riusciti a garantire alcuna effettiva riduzione delle emissioni di inquinanti nell’atmosfera. Sono dunque a favore della proposta di ampliare il campo di applicazione della direttiva anche ai cosiddetti vecchi impianti. Dobbiamo inoltre fare in modo che i valori limite siano estesi anche ai paesi candidati all’adesione, ai quali non possiamo consentire di operare anarchicamente in questo settore. Naturalmente, per raggiungere tali scopi, occorre l’erogazione di risorse finanziarie specifiche. Sono altresì dell’opinione che vada ulteriormente incentivato l’utilizzo di combustibili biologici, nonché la produzione combinata di calore ed elettricità. Sostengo peraltro che anche per i combustibili biologici sia necessario stabilire gli stessi valori limite richiesti per gli altri combustibili.
costep_1999-09-16_7_6	Signor Presidente, onorevoli colleghi, forse è opportuno ricordare che in Russia si sono avuti importanti sviluppi: più di 5000 testate nucleari sono state smantellate, istituzioni democratiche hanno preso corpo e esistono mass-media che possono e osano criticare il governo. D’altro canto taluni mass-media si concentrano sempre più nelle mani di pochi, anzi proprio di quelle forze che, come ha riferito il relatore precedente, si sono appropriate del denaro pubblico. Allo stesso tempo bisogna tenere presente che la classe dirigente russa è per prima e in maniera diretta responsabile verso il suo popolo, e cioè i russi. Vorrei intervenire su quella spietata campagna terroristica, fatta di bombe, il cui ultimo attacco si è verificato ieri sera. Queste azioni hanno l’intento di seminare instabilità su tutta l’area, su di un vasto territorio, in un momento molto difficile. La Russia ha davanti a sé due elezioni; la situazione è molto tesa; il paese ha un leader ammalato; tutta l’economia è in crisi. Noi dobbiamo condannare, come è già stato fatto in questa sede, i paesi che aiutano i terroristi a creare ulteriore instabilità dove ce n'è già abbastanza. La crisi russa non è comunque prevalentemente finanziaria, ma politica, e si protrae da quando il paese ha cambiato rotta. Noi vediamo le origini di questa crisi politica, ma la situazione non si risolve inviando denaro, anche se ne stanziassimo a volontà. Abbiamo visto cosa succede alle erogazioni di denaro: finiscono piuttosto male. Dal punto di vista dell’Occidente, vorrei portare all’attenzione un altro fattore. Non abbiamo, nonostante tutto, una politica chiara verso la Russia, anche se abbiamo con un ampio accordo di partenariato e cooperazione. Abbiamo sviluppato tale cooperazione in molti modi e diamo il nostro sostegno alla democrazia e alla società civile in Russia, eppure non comprendiamo il paese. Uno dei motivi consiste nel fatto che non abbiamo stretti rapporti di conoscenza con i politici russi. Ci concentriamo attorno ad una persona o ad una cerchia, cioè ad un gruppo piuttosto ristretto che detiene il potere. Ne consegue che ci troviamo sempre impreparati nei confronti degli avvenimenti russi. Dovremmo dunque allargare la sfera di contatti politici, e con l’aiuto di ciò comprendere maggiormente le svolte inattese che si verificano. Sappiamo che i nostri aiuti monetari e alimentari sono in gran parte finiti proprio nelle mani di coloro cui non erano destinati. Questo è imputabile a quell' élite che non abbiamo saputo tenere a bada. A mio avviso, noi stessi dovremmo, di fatto, appurare in quale modo si è svolta ad esempio la gara d’appalto sui trasporti degli aiuti alimentari concessi dall’Unione europea alla Russia. Ho constatato che vi sono stati alcuni problemi, e chiederei che la Commissione se ne occupi per fare chiarezza. In ogni caso nella situazione attuale risulta opportuno incrementare la collaborazione con la Russia, anziché troncarla. In primo piano ci sarà la dimensione nordica, l’assistenza ai rifornimenti di medicinali, le aree settentrionali e via dicendo. La Russia ha bisogno da parte nostra di proposte di collaborazione molto concrete; per questo ritengo assai importante il punto di vista della dimensione nordica e confido in opportuni provvedimenti da parte della Commissione.
costep_1999-10-06_6_35	Signor Presidente, mio caro amico Ministro Sasi, a Seattle ci si prepara a compiere un notevole passo in avanti verso la liberalizzazione del mercato mondiale. Grazie all=integrazione europea, l=Unione ha assunto una posizione di primo piano nell=economia globale, e pertanto solo la negoziazione di un=ampia gamma di argomenti riuscirà adeguatamente a garantirne una crescita economica stabile. La sfida più grande fra gli importanti punti dell=ordine del giorno dei negoziati, riguarda la liberalizzazione dei servizi di cui l=Unione europea detiene l=indiscussa leadership a livello mondiale. Un fattore sicuramente positivo è che in Europa l=aliquota maggiore del PIL, oltretutto in continuo aumento, è rappresentata dai servizi. Una delle barriere maggiori che ostacolano la liberalizzazione dei servizi è costituita dalla mancanza di un quadro normativo globale delle offerte contrattuali nel settore pubblico. Le imprese internazionali devono poter lanciare le proprie offerte contrattuali e il settore pubblico dovrà essere aperto alla competitività internazionale. Anche le regole generali del commercio globale dovranno essere perfezionate per consentire la tutela dei diritti degli operatori. Auspico inoltre che la normativa sui diritti d=autore si evolva costantemente verso una sempre maggiore conformità con le norme internazionali. L=obiettivo prioritario dei negoziati sarà vigilare sulla qualità dei servizi. Qualora si decidesse di aprire il mercato europeo, si dovrà pretendere dall=offerente straniero lo stesso livello qualitativo europeo. Eventuali meccanismi del controllo di qualità dovranno seguire principi operativi chiari, e quanto più possibile trasparenti. E= particolarmente importante che l=accordo comprenda pure i servizi in continua evoluzione della società dell=informazione. Il maggior vantaggio che si potrà ottenere in termini di servizi in Europa consisterà nell=ottimizzazione del profitto derivante da una maggiore applicazione dell=informatica alla realtà commerciale. Anche il commercio elettronico dovrà essere facilitato. Le normative e le aliquote fiscali sul commercio dovranno essere ridotte al livello minimo. Durante i negoziati, si dovrà riuscire a garantire uno sviluppo dinamico e liberalizzato del commercio elettronico e a creare le premesse per uno sviluppo del commercio europeo, nella prospettiva del prossimo millennio.
costep_1999-10-06_7_7	Signor Presidente a nome del gruppo dei Verdi/Alleanza libera europea desidero dare il benvenuto alla Presidente in carica del Consiglio, Ministro Hassi, e al Commissario, signora Wallström. Il Parlamento non può che offrire il suo pieno sostegno a entrambe negli sforzi che stanno compiendo per integrare la problematica dei cambiamenti climatici in tutte le politiche dell=Unione. Sappiamo che al Vertice di Helsinki si prenderanno decisioni determinanti sulle future prospettive della politica ambientale e, in particolare, sul problema dei cambiamenti climatici. Il Commissario, signora Wallström, ha accennato a un fatto molto positivo che riguarda il suo collega, il Commissario Monti. Il Commissario per la concorrenza è quindi pronto a valutare l=impatto che possono avere sulle questioni ambientali misure quali la concessione di sovvenzioni o i regimi di pagamento di natura fiscale. Nella bozza di dichiarazione del Parlamento, viene rivolta una decisa richiesta di riduzione delle enormi sovvenzioni di cui godono in questo momento i combustibili fossili. Mi auguro che il Commissario Monti affronterà la questione con fermezza. Forse riusciremo a impiegare tali risorse per sovvenzionare finalità proprie dell=Unione europea, anche a favore di uno sviluppo sostenibile. Desidero ancora esprimere il mio deciso sostegno al progetto di coinvolgere le forze di mercato nell=azione mirante a bloccare il fenomeno dei cambiamenti climatici. In un tale contesto non può infatti essere sottovalutato il significato della tassa sull=energia. Il Commissario per il mercato interno Bolkestein, ha manifestato ieri al Parlamento il proprio interesse per la questione, ma ha altresì affermato che purtroppo ci vorrà ancora un anno per convincere la Spagna della reale necessità di una tassa sull=energia. Sarei molto interessata a conoscere le opinioni della signora Commissario e della Presidente in carica del Consiglio sui progressi compiuti in tema di tassa sull=energia, poiché senza un tale provvedimento l=Unione europea non riuscirà a realizzare gli obiettivi che si prefigge.
costep_1999-11-15_4_6	Signora Presidente, ancora una volta il collega, onorevole Lange, è autore di una valida relazione che apporterà notevoli miglioramenti alla qualità dell’aria e che trova il pieno appoggio del nostro Gruppo. I mezzi per il trasporto pesante e gli autopullman sono all’origine di un crescente inquinamento atmosferico. Nel caso delle emissioni delle automobili abbiamo invece fatto davvero molto, ricorrendo fra l’altro a miglioramenti della qualità del combustibile e ad agevolazioni fiscali, come ha or ora sostenuto l’onorevole Myller. In prima lettura il Parlamento è riuscito a imporre rigidi valori limite al particolato, una fonte d’inquinamento molto nociva per la salute. I ministri dell’ambiente hanno fatto loro la proposta del Parlamento ed è ora nostro compito esigere che l’industria assuma una posizione altrettanto ferma nei confronti delle emissioni di azoto. Essa ha bisogno di tempo sufficiente e in tale questione ne avrà sicuramente abbastanza per adeguarsi ai cambiamenti tecnologici. Già in precedenza gli ingegneri hanno dato prova di inventiva e io confido nell’adozione delle nuove tecniche entro il 2006.
costep_1999-12-14_3_10	A nome del gruppo dei liberali, democratici e riformatori desidero congratularmi sentitamente con la Presidenza finlandese. La Finlandia ha portato a termine la sua prima Presidenza mietendo numerosi successi e con una capacità che è andata sensibilmente a vantaggio dei compiti affrontati. Il Vertice ha partorito un risultato all’altezza del momento che stiamo vivendo. In questo scorcio di fine secolo, contempliamo il nuovo Millennio, ed è questo dunque un momento di riflettere sul passato, di guardare al futuro e di nutrire un rinnovato ottimismo. Credo che, in qualche modo, il Vertice abbia colto tutto questo. Ritengo che le importanti decisioni adottate in materia di ampliamento, riforma e difesa abbiano confermato la forte vitalità della nostra comune vocazione europea. Si tratta di un messaggio importante ed è appunto il messaggio principale emerso dalla eccellente Presidenza finlandese, per la quale la Finlandia merita le nostre migliori congratulazioni. In riferimento all’ampliamento desidero dire che il mio gruppo, come altri hanno affermato oggi, è estremamente lieto dell’imminente apertura dei negoziati con gli altri sei paesi dell’Europa centrale e orientale. È importante infondere nel processo di ampliamento una nuova dinamica politica. Il processo di ampliamento è essenzialmente un processo politico e non dobbiamo dimenticarlo, nonostante le molteplici dimensioni tecniche che vi fanno da corollario. In relazione poi alla Turchia, il mio gruppo si compiace della decisione di estendere alla Turchia lo status di paese candidato e valuta positivamente questa evoluzione. Confidiamo che le forze modernizzatrici esistenti in seno alla politica e alla società turca coglieranno tale opportunità e sapranno sfruttarla in senso positivo. Pur rallegrandoci della decisione, insistiamo tuttavia perché quelle forze modernizzatrici progrediscano con determinazione verso le norme europee del rispetto dei diritti umani e delle relazioni tra società civile e militare, verso l’abolizione della pena di morte e il deciso rispetto delle minoranze, in particolare della minoranza curda in Turchia. L’Unione europea, tramite la Presidenza finlandese, ha operato una scelta saggia, ribadendo che il processo di riforma dei Trattati dovrà essere concluso e entrare in vigore entro il 2002, in modo tale da facilitare un’adesione rapida, poiché è importante garantire che il processo di riforma non divenga un antagonista del processo di ampliamento. La Conferenza intergovernativa offre l’opportunità di promuovere l’efficienza e l’efficacia e di rafforzare il carattere democratico dell’Unione europea. Tuttavia, troviamo deludente che l’agenda per la CIG ventilata a Helsinki sia circoscritta soltanto alla soluzione delle pendenze di Amsterdam. Mi rendo conto che non si tratta affatto di briciole, bensì di fette significative della riforma, ma dobbiamo cogliere questa occasione per andare oltre. Il mio gruppo intende collaborare in sede parlamentare con altri deputati e con la Commissione per cercare di convincere la Presidenza portoghese entrante a perseguire una riforma più ambiziosa, pur nel rispetto del calendario. Condivido il parere dei colleghi che hanno definito poco felice descrivere il ruolo di questo Parlamento come esclusivamente di osservatore. Mi rallegro del fatto che parteciperemo al processo, ma parteciperemo in quanto pari e non solo come osservatori. Per quanto concerne la difesa, ci rallegriamo vivamente della creazione di una forza di reazione rapida e del progresso significativo e necessario in tale direzione - l’esperienza del Kosovo ci ha insegnato dolorosamente quanto sia necessario. Il mio gruppo, tuttavia, desidera nuovamente sottolineare l’importanza che tale iniziativa si collochi nel contesto di un’Alleanza atlantica forte. Non dobbiamo offrire alcun soccorso alle forze politiche americane che propendono verso l’isolazionismo, le cui voci cominciano a levarsi ora che si è aperta la campagna elettorale per presidenziali. In tale contesto, un suggerimento ipotizzabile è l’istituzione di un comitato politico e di sicurezza e di un comitato militare. Il Ministro della difesa della Presidenza entrante potrebbe presentarsi prossimamente di fronte a quest' Aula per tenere una dichiarazione? Occorre chiarire una serie di elementi, quali il ruolo in questa forza militare degli Stati membri dell’Unione non appartenenti alla NATO, o degli Stati NATO non appartenenti all’Unione, che desiderassero prendervi parte. Questi e altri temi andrebbero affrontati democraticamente e questa è la sede deputata a farlo a livello europeo. Un’ultima osservazione. Non posso sedermi a conclusione del mio intervento senza aver espresso la nostra profonda preoccupazione per la Cecenia. Ci rallegriamo che questo tema sia all’attenzione di Helsinki. Esortiamo anche il FMI ad agire con vigore poiché, a prescindere dal diritto di ogni Stato di difendersi dal terrorismo, quanto accade in Cecenia è del tutto sproporzionato rispetto all’entità del pericolo percepito e non possiamo esimerci, in ogni occasione utile, dal deplorare e condannare tali avvenimenti.
costep_2000-03-16_2_20	Signor Presidente, signor Commissario, ringrazio la relatrice per l’ottimo lavoro svolto in tempi così brevi. Il concetto di società dell’informazione rappresenta per tutti la chiave che ci permette di capire meglio l’impegno della Commissione in questo processo. Ciò è importante e, quindi, esprimo il mio più vivo ringraziamento. Per questo motivo sarebbe importante che a Lisbona si trovi un accordo sul principio del finanziamento di una previdenza sociale sostenibile. Se desideriamo creare una società dell’informazione per tutti, bisognerebbe inoltre trovare un accordo con le parti sociali, per esempio, sul telelavoro e sulla formazione professionale. Senza la tutela dei diritti dei lavoratori, ciò non sarebbe possibile. Il pericolo è che, attraverso Internet, i servizi si trasformino in autoservizi, a tutto svantaggio dell’occupazione. Un altro problema: sono dieci anni che cerchiamo di liberalizzare il settore delle telecomunicazioni e adesso le grandi fusioni industriali ci fanno temere un’inversione di rotta. Secondo me dovremmo intervenire. Quest' inversione deve essere impedita a tutti i costi; attendo con impazienza una proposta della Commissione sulle misure da adottare. Terzo: recentemente la quotazione delle azioni di una società operante nel settore dei servizi in rete è aumentato del quattromila percento sulla base di infondate comunicazioni di borsa. Se pensiamo che vi sono molte imprese simili, vuol dire che il settore è come una grande bolla di sapone; se scoppierà spero che a farne le spese non saranno i contribuenti. Signor Commissario, come pensa di evitare che i contribuenti paghino le spese dell’eventuale scoppio di queste imprese palloncino, così come è avvenuto durante la crisi bancaria?
costep_2000-04-12_4_9	Signora Presidente, la conferenza intergovernativa dovrebbe preparare il processo di riforma dell’Unione europea in modo tale che sia possibile realizzare l’allargamento in questione nella sua interezza. Nell’ottica dell’allargamento, il punto più importante nella relazione Dimitrakopoulos/Leinen riguarda l’incremento della flessibilità. Solo la differenziazione interna può creare le basi per un allargamento di tale portata. È importante che nella relazione si proponga di rendere possibile una cooperazione più stretta. Il gruppo liberale ha proposto che il principio della flessibilità venga realizzato anche nella forma di una cooperazione differenziata, da offrire a quei paesi che non possono, o non vogliono, accettare per intero la normativa costituzionale dell’Unione. Ciò renderebbe più facile e rapido l’allargamento. Nel suo emendamento il gruppo liberale rileva che la flessibilità porterà probabilmente a un’Unione centralizzata più vasta, in cui vi è un nucleo di Stati confederati e una fascia esterna meno legata al gruppo centrale. In questa fase non è necessario prendere posizione sulle precise modalità con cui dovrebbe effettuarsi la differenziazione; per il momento è sufficiente creare un quadro istituzionale all’interno del quale si possano concretamente realizzare sia l’approfondimento che l’allargamento dell’Unione. Mi auguro che l’emendamento n. 154 del gruppo liberale concernente l’incremento della flessibilità venga approvato.
costep_2000-05-17_12_2	Signor Presidente, onorevoli colleghi, la liberalizzazione delle telecomunicazioni è ormai attiva, e con successo, da un decennio. Per quanto riguarda i telefoni, non siamo più tanto indietro. Prima ci si procurava un telefono per mantenere i contatti con le altre persone; adesso magari si diventa azionisti di aziende che distribuiscono servizi erotici. Si tratta di un cambiamento che ha destato stupore in molti; un cambiamento notevole, tanto più se si pensa che l’apparecchio stesso è così piccolo che lo si potrebbe distrattamente infilare in bocca al posto dei denti finti. La liberalizzazione aveva sollevato il timore che il servizio pubblico si indebolisse e che le spese telefoniche aumentassero; tale timore si è rivelato infondato, visto che i servizi si sono differenziati e i prezzi sono calati. L’afflusso di denaro verso il settore ha portato alla produzione di nuove apparecchiature per l’elaborazione dei dati, di nuove reti e di nuovi servizi. Il pacchetto del 1988 ha seguito un buon calendario ed essendo stato attuato ha avuto risultati positivi in molti Stati membri. In alcuni paesi, tuttavia, l’attuazione è stata lenta e addirittura formale. Confidiamo nella Commissione affinché migliori alcuni servizi transfrontalieri e favorire l’equa competizione. Siamo preoccupati del fatto che la scarsa offerta di collegamenti in abbonamento abbia impedito a svariati gruppi di utenti, specialmente a quelli con meno risorse, di utilizzare, per esempio, collegamenti Internet a prezzi accessibili. È necessario, inoltre, creare ulteriori canali di connessione alternativi, sviluppare le connessioni senza filo e anche, ad esempio, l’uso della rete televisiva via cavo, comunque senza ricorrere a una legislazione ad hoc. Il Parlamento rileva che l’attuale sistema organizzativo, in quanto caratterizzato da instabilità, è stato motivo di incertezza del diritto in vari Stati membri. Le condizioni specifiche delle licenze devono essere sufficientemente aperte, in modo da impedire inutili ritardi nel raggiungimento della risoluzione. La strategia di innovazione più importante dell’Unione europea si chiama eEUROPE, il programma di rinnovamento le cui linee generali sono state approvate a Lisbona. Bisogna ringraziare la Commissione se la struttura e la strategia delle telecomunicazioni europee hanno la prerogativa, rispetto al resto del mondo, di considerare, accanto alla competitività, aspetti quali l’aggregazione, la parità sociale e l’occupazione. L’obiettivo è quello d’impedire l’emarginazione sociale e incrementare la fiducia dei consumatori e l’aggregazione sociale, come testimonia l’attraente titolo dato all’intero programma: la società dell’informazione per tutti. Le radiofrequenze sono un patrimonio naturale limitato che si è cominciato a mettere all’asta: siamo contrari a questo modo di procedere, eccezion fatta per casi particolari. Già due anni fa sapevamo che negli Stati Uniti la vendita all’asta della rete GSM ha causato un notevole caos e ha significato per molti la bancarotta; anche in India si sono verificate situazioni negative. Secondo i fautori della vendita si tratta di un buon modo di gestire le risorse; secondo noi porta all’aumento delle spese per gli utenti e al rallentamento dello sviluppo e della diffusione dei servizi di comunicazione. I prezzi, che si sono spinti a un livello incredibilmente alto, si trasferiscono ai consumatori, il che vuol dire una nuova tassa sulle telecomunicazioni; e si tratta di una tassa illegale, perché è applicata con gli stessi termini sia ai ricchi che ai meno abbienti. Ora che siamo riusciti ad approvare il programma eEUROPE con tutti i suoi obiettivi, gli troviamo un freno, un nuovo digital divide; partendo dall’avido principio che dobbiamo far pagare una multa, stiamo creando, attraverso la tassa, un freno al nostro progetto di punta, lo sviluppo della società dell’informazione. Questo è un motivo di preoccupazione su cui, a mio avviso, si dovrebbe fare chiarezza; chiedo pertanto alla Commissione che ne esamini immediatamente gli effetti nei diversi paesi, ovvero stabilisca che cosa ha significato il principio della vendita all’asta, affinché possiamo prendere posizione in modo più illuminato. Inoltre questo principio favorisce alcune grandi aziende, che cominciano a dividersi il mercato, e alla fine sorge il timore che quando diminuiremo i regolamenti, cioè deregolamenteremo, loro si metteranno d’accordo e riregolamenteranno, creando nuove regole; ma questo non può che considerarsi ingiusto.
costep_2000-07-07_3_18	Signor Presidente, signor Commissario, onorevoli colleghi, ringrazio la Danimarca per quest' ottima iniziativa ed il relatore per l’ottimo lavoro svolto. È chiaro che le multe poco salate rendono i reati contro l’ambiente un’attività estremamente redditizia. Bisogna però ricordare che questo tipo di criminalità ha un impatto anche sui cittadini, nei loro posti di lavoro e al di fuori di essi. La decisione quadro impedirebbe le prospettive di profitto di quest' attività criminale. Sono convinto che il problema principale sia rappresentato dalle grandi multinazionali; in questo campo è necessaria la cooperazione delle autorità ed è necessario che questi atti normativi entrino in vigore prima dell’ampliamento. I più gravi reati contro l’ambiente vengono perpetrati proprio dalle imprese e per alcune questi rappresentano una parte integrante della loro attività. Taluni si macchiano continuamente di questi reati. E proprio questa violazione, continua ed intenzionale, dovrebbe essere il nemico da sconfiggere. Spero quindi che la Commissione crei un registro pubblico di questo tipo di imprese che commettono continuamente reati contro l’ambiente. Solo così i consumatori ed i cittadini potranno partecipare attivamente a questo processo, esprimendo la loro opinione. Vengo da un paese in cui è possibile proporre un ricorso penale contro una persona giuridica e ciò ha creato un ottimo strumento di prevenzione. È chiaro che il direttore di un’azienda considera le tematiche ambientali con maggiore attenzione quando sa di poter finire in prigione in caso di negligenza o di reato intenzionale. Penso quindi che se si potrà applicare questo tipo di pene sarà possibile fare un grande passo in avanti anche nell’Unione Europea.
costep_2000-10-04_7_25	L’apertura dell’Unione europea a nuovi Stati membri aumenterà la stabilità e il benessere sul nostro continente; pertanto, è positivo il fatto che i negoziati di adesione con tutti i paesi candidati procedano. I paesi candidati devono poter aderire all’Unione europea secondo il grado di sviluppo raggiunto, per cui durante i negoziati dobbiamo applicare il principio della differenziazione. È inammissibile riunire i paesi candidati per gruppi geografici e scaglionare le date di adesione in base alla loro collocazione geografica. L’ampliamento è vantaggioso anche per gli attuali Stati membri; i benefici politici e macroeconomici dell’ampliamento saranno maggiori dei costi finanziari supplementari causati agli Stati membri. Già adesso l’Unione europea può liberarsi delle crescenti eccedenze nei paesi candidati. Sarebbe auspicabile che i governi dei paesi candidati continuassero a potenziare la loro capacità amministrativa per consentire l’applicazione della normativa dell’Unione europea già prima dell’adesione. I rapidi progressi dell’Estonia nella preparazione all’adesione sono molto positivi specialmente dal punto di vista della Finlandia. Negli ultimi dieci anni i nostri vicini estoni si sono impegnati sistematicamente per soddisfare i criteri di adesione. Per quanto concerne la questione delle minoranze in Estonia, l’importante legge sulle lingue, approvata nel giugno 2000, soddisfa tutte le norme internazionali; anche il processo di transizione economica ha registrato progressi. Tutte le parti coinvolte si augurano una rapida soluzione dei problemi restanti; il governo estone dovrebbe riservare maggiore attenzione alla lotta contro la corruzione e il traffico di droga.
costep_2001-02-13_2_7	Signora Presidente, anche il mio gruppo ritiene che in questa discussione si debbano veramente cercare delle priorità principali dimenticando per un momento l’approccio cosiddetto business as usual, che non costituisce certo una novità nel nostro lavoro. Vorrei innanzitutto constatare che un problema che si sta rivelando centrale è la mancanza nell’Unione sia di strumenti che la rendano veramente in grado di rispondere, per esempio, alle sfide poste dalla crescente globalizzazione, che di strumenti con cui proteggere i cittadini dai caotici effetti della globalizzazione. Mi riferisco qui al fatto che al Vertice di Nizza non si sia affatto riusciti a sancire la possibilità di decidere a maggioranza qualificata in merito all’imposizione fiscale. Ciò vuol dire che lasciamo questa area fiscale alle forze di mercato, che consentiamo al mercato di modificare il nostro sistema fiscale; ma in questo modo si viene a costituire un ostacolo essenziale alla costruzione di quello che qui definiamo il modello sociale europeo, nell’ambito del quale vogliamo servirci dell’imposizione fiscale per perseguire lo sviluppo sociale. Si è fatto qui riferimento alla composizione della popolazione. È evidente che dobbiamo lottare con grande energia contro il razzismo crescente, poiché non possiamo affrontare in nessun altro modo il problema degli immigrati e dei rifugiati. È una questione che investe tutti noi di una grande responsabilità pubblica. Signora Presidente, in quest' Aula si parla molto spesso, e con veemenza, dei cittadini. Si è detto, molte volte, anche oggi, che i cittadini devono partecipare al processo decisionale, ma spesso all’atto pratico, quando se ne presenta l’occasione, lo dimentichiamo. Citerò adesso un esempio attuale. Le istituzioni dell’Unione stanno facendo del loro meglio per mettere a punto il regolamento sulla trasparenza, con cui si dovrebbe garantire il diritto dei cittadini ad essere informati sul processo decisionale dell’Unione; voglio avvertire i colleghi e tutti i presenti che il regolamento sulla trasparenza ha, invece, tutta l’aria di avviarsi a diventare un regolamento che protegge l’attività confidenziale delle istituzioni, ossia sta diventando l’opposto. Noi non possiamo accettare una cosa simile e sentiamo la necessità, anche per questa questione, di un maggior dibattito pubblico. Anche questo è un argomento di cui non possiamo parlare solo ed esclusivamente a porte chiuse, come sta accadendo qui in questo momento. Signora Presidente, all’inizio del suo intervento il Presidente Prodi ha citato lo sviluppo sostenibile, che è un obiettivo decisamente prioritario del mio gruppo. Se a Göteborg non riusciamo anche ad approvare un vero programma per uno sviluppo sostenibile, perderemo un’occasione che forse non si ripeterà più. Se c' è un punto in cui la Commissione deve dimostrare capacità di discernimento e di gestione, ebbene quel punto è proprio questo. Ma sembra che, anche in questo caso, in concreto sorgano sempre problemi. Oggi la Commissione renderà pubblico il Libro bianco sulla politica delle sostanze chimiche, ma io ho ragione di presumere che anche in questa questione l’approccio della Commissione tuteli gli interessi economici di breve periodo dell’industria piuttosto che garantire l’eliminazione delle sostanze chimiche pericolose. Se parliamo di sviluppo sostenibile, una cosa simile diventa per noi inaccettabile. La competitività ecologica è un tema da prendere in seria considerazione; la Commissione dovrebbe piuttosto ascoltare le aziende e gli attori economici che hanno capito che lo sviluppo sostenibile può rappresentare una attività commerciale redditizia. La grande riforma della politica agricola è in questo momento in discussione; noi vogliamo incoraggiarla e chiediamo che la Commissione mantenga un approccio globale, non accontentandosi di realizzare piccoli passi: ci troviamo dinanzi a un vero cambiamento paradigmatico. Infine signor Presidente, se permette, l’allegato IV è certamente la parte migliore dell’accordo di Nizza; l’allegato impone al Parlamento, alla Commissione e anche al Consiglio, e alla presidenza svedese, di assumersi seriamente l’impegno di rivalutare il procedimento con cui costruiamo l’Europa. Il mio gruppo esprime il suo sostegno alla vostra iniziativa che prevede di allargare questo dibattito, nel semestre immediatamente precedente il Vertice di Laeken, alla società dei cittadini, nonché naturalmente ai parlamenti nazionali e di certo anche ai paesi candidati. Sono dispiaciuta di sentire il collega, onorevole Barón Crespo sottolineare qui che bisogna innanzitutto accontentarsi di ascoltare i parlamenti nazionali: no, non è così, perché la società dei cittadini è una realtà concreta. È ora, finalmente, di tenerla in seria considerazione e non dovremmo più assistere neppure a una sola conferenza intergovernativa in cui si assicurano esclusivamente i benefici dei singoli Stati, e tutto a porte chiuse.
costep_2001-11-14_2_13	Signor Presidente, attraverso il programma quadro nei prossimi anni si utilizzeranno 17,5 miliardi di euro dell’Unione - ovvero i contributi dei paesi membri - per l’attività scientifica. L’importo ingente della dotazione dimostra la rilevanza dell’argomento che stiamo affrontando. La procedura di codecisione sottrae dei poteri alla Commissione per conferirli al Parlamento; in questo caso, ciò è particolarmente giustificato. È giusto sostenere il modello dell’onorevole Caudron sul coordinamento e la gestione dei programmi nonché sull’opportunità di informare ed ascoltare il Parlamento anche nel dettaglio del processo decisionale del programma quadro. La scelta delle aree tematiche prioritarie di ricerca operata dalla Commissione è fondata su giuste motivazioni, come lo è anche la scelta del Parlamento quanto alle priorità ad esse complementari, che non si riferiscono tutte esclusivamente all’informatica e all’intelligenza elettronica. La salute dell’uomo dipende dagli alimenti di cui si nutre ed è pertanto opportuno utilizzare le risorse a sostegno dell’intera catena alimentare. La nuova biotecnologia investe svariati principi etici della vita ed è necessario completarla con i traguardi raggiunti dalle scienze umane. La scienza non deve essere subordinata all’etica delle grandi imprese, motivo per cui è necessario finanziarla con proventi pubblici. Stante che lo stato di salute dell’ambiente dipende strettamente dalla produzione energetica, molti emendamenti del Parlamento propongono di stimolare la ricerca sulle nuove fonti di energia. Sarebbe opportuno stanziare più risorse di quanto proposto dalla Commissione alla ricerca sulla fusione. È necessario fabbricare un nuovo Tokamak ad uso di tutti gli Stati membri nonché della Svezia, del Canada, del Giappone e della Russia. Se tagliamo i finanziamenti, questo importante progetto subirà un ritardo e ciò a sua volta ritarderà la possibilità di produrre energia dalla fusione, già adesso in ritardo di cinquanta anni. Durante l’elaborazione del programma quadro non si è tenuto abbastanza in conto l’attività del Centro comune di ricerca dell’Unione, che utilizza risorse scientifiche. Nel quinquennio a venire bisognerà chiarirne la posizione nell’ambito della ricerca scientifica dell’Unione e degli Stati membri; non bisogna sprecare le risorse destinate alla ricerca.
costep_2002-03-12_2_301	Signor Presidente, le indicazioni della onorevole Paulsen, oggi in discussione, costituiscono il prosieguo dell’importante lavoro da lei svolto, e di cui la ringraziamo, in qualità di relatrice per questo Parlamento sull’aggiornamento della legislazione relativa alla sicurezza alimentare. Durante l’attuale legislatura siamo riusciti a rispondere alle crisi del settore in maniera adeguata e di vasto respiro. Il nostro comune obiettivo è riconquistare la sicurezza e la completa fiducia dei consumatori. Dichiaro la mia intenzione di unirmi alla posizione espressa poc'anzi dall’onorevole Pesälä sull’emendamento n.15. La saggia tradizione contadina di utilizzare i rifiuti alimentari nell’alimentazione animale si è ora, purtroppo, rivelata problematica a causa dell’assenza di trattamento del mangime animale, che ha permesso la diffusione di gravi malattie. Il Parlamento, pertanto, si attende dalla Commissione una rapida proposta di legge che sancisca il divieto di utilizzare i sottoprodotti di origine animale come foraggio e l’obbligo, per gli Stati membri, di indicare per tali prodotti un sistema di eliminazione nel rispetto della sicurezza. Potrebbe rappresentare un’eccezione a tale divieto la produzione di mangimi animali derivante da sottoprodotti di origine animale che siano stati appropriatamente sterilizzati in centri ufficialmente autorizzati. Il Parlamento può certamente ritenersi soddisfatto anche del funzionamento della procedura di codecisione e della collaborazione con il Consiglio nel settore della sicurezza alimentare. Perciò è deplorevole il fatto che l’aspetto più evidente nella divulgazione dell’opera di miglioramento della sicurezza alimentare, ossia l’istituzione di una nuova autorità per la sicurezza alimentare, abbia incontrato difficoltà nell’ambito del Consiglio e che l’ente stia avviando la sua attività in una sede temporanea. A questo proposito il Consiglio dovrebbe essere in grado di assumere decisioni rapide ed efficaci nonché di mostrare ai consumatori che il lungo lavoro da svolgere per garantire la sicurezza degli alimenti è più importante del tentativo di perseguire un vantaggio a breve termine per il proprio paese all’interno del Consiglio.
costep_2002-09-02_1_40	Signor Presidente, ringrazio la onorevole Corbey per l’eccellente relazione. Il sesto programma d’azione in materia di ambiente ha sancito il principio secondo cui il volume di rifiuti prodotti deve essere slegato dalla crescita economica. Si tratta inoltre di uno degli obiettivi ambientali più importanti del Vertice di Johannesburg attualmente in corso. La direttiva sui rifiuti di imballaggio infatti si inserisce proprio in questo tema problematico che è al contempo una questione che stiamo discutendo in questa sede, e dovremmo quindi tener presente questi obiettivi più elevati nell’esaminarla. Pertanto nella revisione della direttiva del 1994 devono essere fissati obiettivi ambiziosi, come ha d’altro canto affermato anche la relatrice, la onorevole Corbey. La versione approvata in commissione differisce rispetto a quanto auspicato dai socialdemocratici e dalla stessa relatrice. Speriamo però di riuscire a mantenere l’obiettivo del 10 per cento di riduzione nella produzione di rifiuti. L’impatto ambientale dell’impiego di imballaggi riciclati deve essere sottoposto ad ulteriori ricerche. Non è saggio istituire una gerarchia rigida in relazione al riutilizzo e al riciclaggio. In alcuni paesi il riciclaggio dà risultati migliori, mentre in altre regioni si rivela più efficace il riutilizzo. Ad esempio, in Finlandia il riutilizzo di bottiglie di bevande analcoliche e di birra funziona benissimo e quindi va incoraggiato, sempre che ovviamente sia consentito a tutti di entrare a far parte del sistema in maniera aperta. La ricerca sull’impatto ambientale dovrebbe portare all’istituzione di indicatori ambientali per gli imballaggi. Quando abbiamo discusso la direttiva con le varie parti in causa, abbiamo rilevato che gli esperti sono tanti quante sono le parti interessate per tali materiali. Dobbiamo assolutamente poter disporre di dati basati sulla ricerca, in modo da poter identificare i materiali che comportano maggiori benefici ambientali in determinate circostanze specifiche. Oltre agli obiettivi specifici per ciascun materiale, credo che per garantire una vera concorrenza tra materiali si debba puntare ad un obiettivo generale in cui la concorrenza venga rafforzata, immettendo sul mercato più materiali che ottemperano ai criteri ambientali. Il riciclaggio rappresenta un’eccellente soluzione quando per sviluppo sostenibile si intende una combinazione di politica sociale, economica ed ambientale. Crea infatti occupazione e contribuisce a contrastare l’emarginazione, migliorando le condizioni dell’ambiente.
costep_2002-09-24_2_144	Signor Presidente, signor Presidente in carica del Consiglio, signori Commissari, il servizio di informazione dell’Unione europea ha fin troppo spesso dato l’impressione di propaganda propinata dall’alto alle masse. Il linguaggio della comunicazione è spesso complesso e non si presta sufficiente attenzione alle differenze culturali. Tuttavia, ora pare che si possa sperare in meglio per il futuro. Nei progetti elaborati sotto l’egida del Commissario Vitorino si legge dell’obiettivo di fondare le comunicazioni sulle esigenze d’informazione del pubblico, come in effetti dovrebbe essere. Le quattro priorità della Commissione relative all’informazione - allargamento, il futuro dell’Unione, creare uno spazio di libertà, sicurezza e giustizia e il ruolo dell’Unione europea nel mondo - sono elementi assolutamente determinanti. Ecco perché è impensabile che il Consiglio apporti tagli al suo stesso progetto di bilancio nel settore degli stanziamenti destinati al servizio d’informazione. La commissione per la cultura, la gioventù, l’istruzione, i mezzi d’informazione e lo sport, che sostiene la politica dell’informazione del Commissario Vitorino, ha proposto all’unanimità di stanziare risorse addizionali per le voci di bilancio relative all’informazione. I socialdemocratici della commissione per i bilanci aderiscono alla stessa politica. Non possiamo chiedere alla gente di interessarsi dei nostri lavori se non sa che cosa stia succedendo qui.
costep_2002-10-09_3_110	Signora Presidente, signor Commissario, onorevoli deputati, vorrei ringraziare a nome del mio gruppo l’onorevole Berend per la rapidità con cui, in circostanze eccezionali, ha elaborato questa eccellente relazione. Certamente dobbiamo convenire tutti sulla necessità di disporre di uno strumento flessibile che ci permetta di avviare azioni tempestive per porre rimedio ai danni provocati dalle gravi catastrofi. L’istituzione di un Fondo di solidarietà, tuttavia, è una questione talmente importante che avrebbe meritato più tempo per poter essere discussa in maniera appropriata. Nel corso della discussione tenutasi in seno alla commissione e in seguito ad essa sono emersi molti fattori che non abbiamo avuto il tempo di affrontare come avremmo dovuto. Il nostro gruppo approva l’istituzione del Fondo, ma occorre tenere alta la soglia per l’utilizzo della sovvenzione. Il Fondo dev'essere utilizzato innanzi tutto per i costi immediati della fase iniziale di gravi catastrofi naturali. La ricostruzione vera e propria non rientra negli obiettivi del Fondo. Per gestire i fattori di rischio si dovrà ricorrere a misure di prevenzione e a sistemi assicurativi ogniqualvolta possibile. È altresì importante che il Fondo non diventi una nuova variante dei Fondi strutturali, da esaurire su base annua. Bisogna ricorrervi solo nel caso in cui si verifichi una catastrofe eccezionalmente grave, ovvero quando un aiuto è davvero necessario. Dopo la discussione svoltasi in seno alla commissione sono sorte alcune domande. Vorrei chiedere al Commissario quale comportamento si terrà nei confronti delle gravi catastrofi che avranno luogo nei paesi terzi e che avranno come conseguenza la sofferenza di cittadini negli Stati membri e nei paesi candidati. In secondo luogo, a quanto ammonterà l’importo massimo della sovvenzione in rapporto ai costi dei danni arrecati?
costep_2002-12-17_2_117	Signor Presidente, signora Commissario, in primo luogo devo congratularmi con i relatori per il bilancio, Göran Färm e Per Stenmarck, per il loro eccellente lavoro, nonché con l’onorevole Terence Wynn, presidente della commissione per i bilanci, per il modo in cui ha guidato la sua commissione. Ringrazio anche i rappresentanti danesi del Consiglio per la loro collaborazione, che è stata eccellente, e il Commissario Schreyer per il suo encomiabile contributo. Il bilancio dell’Unione per il prossimo esercizio è un bilancio all’insegna della disciplina. La crescita della spesa resta al di sotto dell’inflazione: l’1,9 per cento soltanto. Si tratta di un importante gesto del Parlamento per venire incontro agli Stati membri nell’opera di riequilibro dei conti nazionali, nonché di una dimostrazione di responsabilità da parte dell’Unione, proprio mentre gli Stati si impegnano per rispettare requisiti fissati dal patto di stabilità e crescita. Il gruppo ELDR sostiene tale obiettivo, sebbene esso mini in parte, a lungo termine, il tentativo dell’UE di riequilibrare la propria economia, dato che la principale preoccupazione di bilancio dell’UE riguarda, al momento, gli impegni inevasi. Attualmente essi ammontano a 103 miliardi di euro, vale a dire più del bilancio di un intero esercizio. Rispetto all’inizio dell’anno gli arretrati sono cresciuti di 17 miliardi di euro e non si vede la fine di questo disavanzo. La situazione è più intricata che mai nell’ambito delle attività strutturali, mentre gli impegni inevasi sono cresciuti nel corso dell’anno di 13 miliardi di euro. La situazione più difficile, in termini relativi, riguarda tuttavia gli aiuti di preadesione, sui quali si sono accumulati 8,5 miliardi di euro in impegni inevasi in tre anni, mentre sono stati effettivamente versati aiuti solo per 2 miliardi di euro. La cosa più inquietante è che ci sarebbero stati fondi disponibili per onorare questi impegni procedendo ai pagamenti, ma tali fondi non sono stati utilizzati. Pertanto, la situazione lascia trasparire un’inefficienza amministrativa, della quale sono responsabili la Commissione e il Parlamento. Ecco perché la riforma della Commissione è così importante. Attualmente la Commissione è nettamente immobilista ed elude le proprie responsabilità. Vanno semplificati anche procedure e strumenti giuridici, come concordato l’estate scorsa in conciliazione con il Consiglio. L’allargamento è la caratteristica distintiva del bilancio 2003. Un bilancio che sarà l’ultimo redatto per un’Unione a Quindici. Il Parlamento ha assicurato i posti necessari alla Commissione in vista dell’ampliamento, reperendo risorse anche dal bilancio di quest'anno. È stato così possibile rispettare anticipatamente la spesa previsionale del prossimo esercizio facendo rientrare la spesa amministrativa entro i ristretti limiti della rubrica 5. Il mio gruppo manifesta il suo assenso. Per il resto, sui contenuti del bilancio le funzioni dell’UE possono dirsi adeguatamente finanziate. La spesa agricola è sotto controllo e non vi è necessità di riforme significative per ragioni di bilancio. Le azioni esterne sono state in parte finanziate anticipatamente grazie al bilancio di quest'anno e non si è resa necessaria la revisione delle priorità del Parlamento. Oltre ad altre azioni, siamo riusciti a migliorare in parte anche il finanziamento della dimensione settentrionale, fatto da valutare positivamente.
costep_2003-06-18_3_149	Signor Presidente, le informazioni di cui disponiamo sull’ambiente marino sono ancora molto carenti. Rimane difficile, pertanto, organizzare un efficace sistema di tutela. Gli stock di alcune specie ittiche anche note e controllate, ossia essenzialmente di specie d’importanza commerciale, si sono drasticamente ridotti in molti luoghi. Come possiamo proteggere specie di cui non sappiamo ancora nulla? Eppure, il punto di partenza della strategia marina dell’Unione è proprio la protezione. Pertanto ho proposto di stanziare risorse finanziarie sufficienti a consentire di effettuare un’indagine e una catalogazione esaustiva delle specie e degli habitat marini. La Commissione per la protezione del Mar Baltico (HELCOM) ha formulato oltre 200 raccomandazioni per migliorare le condizioni del Baltico. Le raccomandazioni non sono vincolanti per i paesi membri, ma la Commissione potrebbe analizzarle ed elaborare, in base ad esse, disposizioni vincolanti destinate agli Stati membri. Allo stesso modo si invita l’Unione ad investire a favore della protezione dell’ambiente marino settentrionale, iniziativa che potrebbe concretizzarsi con efficacia maggiore grazie all’adesione dell’Unione al Consiglio artico, di cui sono attualmente membri i paesi scandinavi, gli Stati Uniti, il Canada e la Russia. Tale adesione rafforzerebbe la mutua comprensione euroatlantica nel settore ambientale. Nell’ambito dell’Unione europea esistono habitat marini, quali molte zone del Mar Baltico e del Mediterraneo, che non certamente riuscirebbero a ripristinare le condizioni originarie dopo un disastro ambientale dovuto ad inquinamento petrolifero. A tal fine occorre potenziare i negoziati con la Russia, per esempio, per elaborare parametri comuni più rigorosi per le navi mercantili. È indispensabile che le petroliere che navigano in condizioni difficili analoghe a quelle dei ghiacci dello scorso inverno siano immuni da rischi. La Commissione dovrebbe proporre un emendamento, nell’ambito della Convenzione delle Nazioni Unite per il diritto internazionale del mare UNCLOS, che consenta di intervenire nel caso di navi mercantili provenienti da paesi terzi sospettate di costituire una grave minaccia, che navighino nelle acque dell’Unione o in prossimità di esse. Oltre ai disastri petroliferi, dovrebbe essere considerato inquinante anche, per esempio, il rumore assordante dell’attrezzatura utilizzata per individuare i giacimenti di risorse naturali. Vorrei, inoltre, richiamare l’attenzione della Commissione e magari anche del Consiglio sulla discutibile capacità degli Stati membri di rimediare alle fuoriuscite di petrolio. Sulla questione ho recentemente indagato io stessa inviando questionari alle autorità dei paesi Baltici competenti in merito. Le risposte si sono rivelate deludenti: la situazione appare migliore in Finlandia e in Svezia, dove è disponibile l’attrezzatura necessaria, in pratica, a rimuovere il petrolio fuoriuscito dal serbatoio di una grande nave passeggeri. In presenza di un disastro di grandi dimensioni l’attrezzatura di tali paesi sarebbe insufficiente persino se utilizzata congiuntamente. Attraverso il Golfo di Finlandia, ad esempio, transitano già circa 40 milioni di tonnellate di petrolio all’anno, e si prevede che tale quantità raddoppierà nell’arco di dieci anni. La Commissione dovrebbe avviare un’indagine sulla capacità di rimediare alle fuoriuscite di petrolio nelle acque dell’Unione e stabilire una capacità minima basata sulla situazione a livello regionale e sul volume di traffico.
costep_2004-12-13_1_135	Signor Presidente, prima di tutto desidero ringraziare il collega, onorevole Eurlings, per l’eccellente relazione che tiene conto di diversi punti di vista. Seppur io stessa sia critica verso un’adesione accelerata della Turchia, sostengo pienamente l’approvazione della relazione Eurlings. Ciò che maggiormente mi colpisce riguardo all’adesione della Turchia è la gran fretta con cui viene perseguita. Molti esperti sostengono che tra dieci anni sarà impossibile trovare la forza politica di dire no alla Turchia, anche se il paese non rispetterà le condizioni per l’adesione. Questa fretta potrebbe rivelarsi un errore madornale. Nel caso della Turchia non possiamo chiudere gli occhi dinanzi alla questione dei diritti umani. Le condizioni relative ai diritti umani e ai diritti delle minoranze devono essere perfettamente soddisfatte prima di poter procedere con l’adesione. Anch’io sono preoccupata per il costo dell’adesione e per il fatto che nessuno sia in grado di precisarlo. Secondo stime esterne, tale costo sarebbe estremamente elevato. L’onere a carico degli attuali contribuenti netti aumenteranno in misura sostanziale, il che a sua volta accrescerà l’insoddisfazione verso l’Unione europea. Dopo che la Turchia sarà diventata uno Stato membro, l’Unione non sarà più la stessa. Per questa ragione i cittadini dovrebbero avere il diritto di esprimere le loro opinioni in merito. Dovremmo incoraggiare gli Stati membri a indire . Temo che l’adesione accelerata della Turchia sia un boccone troppo grosso da inghiottire e che l’Unione potrebbe soffocarsi.
costep_2005-09-08_1_37	Signor Presidente, limiterò il mio intervento a due minuti. Oggi il turismo è un indiscutibile fattore di sviluppo, e rappresenta anche un elemento essenziale della nostra politica per lo sviluppo. Esso promuove l’occupazione, migliora il tenore di vita, gli sanitari e le infrastrutture di molti paesi in via di sviluppo. Vorrei fare tre osservazioni. La prima riguarda la necessità di cooperazione transfrontaliera tra l’Unione europea e i paesi in via di sviluppo e tra i paesi africani e i paesi in via di sviluppo, nonché di cooperazione all’interno di quegli stessi paesi. Ciò significa cooperazione tra il settore pubblico e quello privato. In secondo luogo, a mio avviso, occorrono norme fondate sullo sviluppo sostenibile. Dobbiamo concentrarci - molti lo hanno già fatto negli interventi precedenti - sugli sforzi per combattere ed eliminare il turismo sessuale che coinvolge i bambini. Sono convinto che dovremmo destinare a questo scopo una specifica assistenza finanziaria. Si tratta in sostanza di educare la mentalità della gente, sia nei paesi occidentali che altrove. La mia terza e ultima osservazione concerne la necessità, da parte nostra, di investire in prestiti di capitale intellettuale; alludo cioè a persone inviate dall’Europa nei paesi in via di sviluppo per contribuire a stimolare la crescita economica - in modo però da rispettare i punti di vista, le particolari caratteristiche e la cultura del paese interessato. Ho parlato per due minuti.
costep_2006-10-24_14_31	Signor Presidente, signora Commissario, innanzi tutto desidero ringraziare il relatore generale sul bilancio, onorevole Elles, per il suo eccellente lavoro preparatorio. Ha dimostrato una profonda conoscenza del funzionamento dell’UE e dell’amministrazione dei suoi fondi. La sua impostazione è stata ben argomentata e audace. Al contempo desidero congratularmi con l’onorevole Grech per il lavoro eccellente e responsabile che ha svolto e l’onorevole Lewandowski per l’abilità con cui ha presieduto la commissione per i bilanci. Il bilancio 2007 è il primo esercizio del quadro delle nuove prospettive finanziarie. Inoltre rappresenta la fonte iniziale di finanziamento per i nuovi programmi e l’ultimo esercizio per i vecchi impegni. Il progetto di bilancio è moderato. Rimane nell’ambito delle prospettive finanziarie e non propone nemmeno di ricorrere allo strumento di flessibilità. Ciò non di meno le sue priorità sono chiare. Dal mio punto di vista, è giusto che gli stanziamenti per la formazione, la ricerca e lo sviluppo siano stati aumentati. La strategia di Lisbona va supportata con qualcosa di più che semplici pile di carta. Per tale motivo dobbiamo continuare a promuovere un contesto favorevole alle imprese, il che significa competitività a titolo del programma CIP e una chiara spinta a favore dell’innovazione. Tutti questi elementi figurano tra gli obiettivi del nostro gruppo. La dimensione nordica e la cooperazione nella regione del Mar Baltico sono sull’agenda da lungo tempo e si è ritenuto importante promuoverle. Il mio gruppo ha presentato due progetti di emendamento, nn. 492 e 493, nei quali si completa la motivazione relativa alle voci di bilancio che riguardano le reti transeuropee per i trasporti e il gas, affermando che i fondi possono anche essere utilizzati per finanziare progetti che realizzano le strategie di riferimento. Spero che questi progetti di emendamento siano sostenuti.
costep_2007-06-18_15_40	La discussione sul regolamento relativo alle bevande spiritose è culminata in una questione che la Commissione aveva preso alla leggera nella sua proposta: la parità di trattamento da riservare alla vodka e alle altre bevande a forte tenore alcolico. Sarebbe forse più esatto dire che qui si tratta della parità di trattamento da riservare a tutte le culture europee. Al di là del fatto che la discussione in corso ci ricorda l’esistenza di un multiculturalismo europeo, essa dimostra altresì che molto rimane ancora da fare nel nome dell’unità che rispetta le differenze. La definizione della vodka su cui ci stiamo accapigliando è in realtà un emendamento tecnico a qualcosa che conoscevamo già e che ci andava bene: da secoli la vodka viene prodotta quasi interamente a partire dal grano e dalle patate. Anche nell’Unione europea il 90 per cento di tutta la vodka viene prodotto con queste materie prime. Quando dobbiamo definire gli ingredienti, quindi, non si tratta solo degli interessi dei produttori e di artificiose barriere di mercato, ma di tradizione. I paesi produttori di vodka, che producono e consumano il 70 per cento della vodka, sanno benissimo di che cosa stanno parlando. Il compromesso raggiunto dal relatore, onorevole Schnellhardt, che in pratica consentirebbe la produzione della vodka con qualsiasi prodotto agricolo, purché l’etichetta sul retro lo menzioni esplicitamente, è inadeguato. Se dobbiamo concludere con un compromesso, esso deve offrire un maggiore sostegno al metodo di produzione tradizionale. L’identità comune dell’Unione europea e la legislazione a sostegno di tale concetto devono basarsi sul rispetto reciproco, nel riconoscimento della realtà storica. La nostra attuale legislazione sulle acquaviti risale ai tempi in cui i paesi produttori di vodka non facevano parte dell’Unione europea e quindi dev'essere aggiornata. Durante i negoziati di adesione in cui sono stati coinvolti la Finlandia, la Svezia e i paesi che si sono uniti successivamente all’Unione, come la Polonia, la definizione della vodka è stata accantonata, promettendo che il problema sarebbe stato risolto nel prossimo futuro. Adesso è giunto il momento di farlo.
costep_2009-11-26_3_30	Signor Presidente, Presidente Caldeira, signor Commissario, ringrazio la Corte dei conti europea per il suo ammirevole lavoro a vantaggio del contribuente. I conti dell’Unione europea consentono un margine di errore del 2 per cento e ritengo che, in particolare, sono gli stipendi e le altre spese amministrative a dover essere affrontati con maggiore dettaglio. Non possiamo permetterci incertezze in merito. Vi sono tuttavia altre voci di spesa in cui sembra essere difficile, o addirittura impossibile, rispettare un margine di errore del 2 per cento. Secondo la Corte dei conti, l’11 per cento del totale delle somme spese per la politica di coesione non avrebbero dovuto essere spese; nei due anni precedenti la situazione era la stessa. Poiché la situazione non consente di rispettare la soglia del 2 per cento, vorrei chiedere se la Commissione o la Corte dei conti hanno considerato una revisione di questo limite in modo che non ci si ritrovi ogni anno a constatare che non è possibile rispettare la soglia, come non lo sarà il successivo. In futuro, dovremo usare più accortezza ed efficacia di adesso e la procedura di richiesta dovrà essere semplificata.
costep_2009-12-15_15_13	Signor Presidente, l’accesso del pubblico ai documenti conferisce ai cittadini il diritto di partecipare al processo decisionale e di acquisire le informazioni necessarie per farlo. Il trattato di Lisbona sostiene questo diritto fondamentale dei cittadini dell’Unione europea. Se non è il Parlamento europeo a difendere questo diritto fondamentale, chi lo farà? Per questo motivo è estremamente importante adottare, nel corso di questa seduta, una posizione chiara e forte a favore della trasparenza. Non dobbiamo accettare alcun passo indietro, neppure quelli proposti dalla Commissione. Girano idee assai confuse su ciò che si decide in questa sede. Non vogliamo mettere a repentaglio i negoziati internazionali, ma credo che i cittadini abbiano il diritto di sapere quali sono i temi in discussione con le potenze straniere, nella misura in cui questi influiscono sui loro diritti. Né stiamo affermando che i deputati di quest'Assemblea devono rendere pubblico il contenuto delle proprie e-mail. Se questa è la vostra preoccupazione, fugherò ogni dubbio: non è così!
costep_2010-01-19_4_34	Presidente, trovo singolare che qui di parli di visibilità e che si mettano in dubbio le motivazioni degli Stati Uniti: ora ciò che occorre sono aiuti e trovo particolarmente tragico che sotto le macerie, in questo istante, ci siano esseri umani che potrebbero essere ancora salvati. Tutto ciò che può migliorare questa situazione va fatto. Quando, tempo fa, per sostenere la politica estera e di sicurezza dell’Europa - che comprende anche la politica di difesa -sono state istituite le forze non militari per la gestione delle crisi, la spiegazione che mi è stata data, almeno in Finlandia, era che sarebbero state utili anche in caso di calamità naturali e che sarebbero intervenute ovunque nel mondo, Europa compresa. Ora come ora, naturalmente, nelle varie parti d’Europa in cui sono stazionate tali forze non hanno nulla da fare. Sono lì a girarsi i pollici: fortunatamente, in Europa non vi sono emergenze. Ma allora che cosa impedisce di impiegarle per far fronte a una crisi del genere?
costep_2010-04-19_23_7	Signor Presidente, questa relazione d’iniziativa riguarda un’area molto importante, in quanto il ruolo svolto dall’agricoltura è destinato ad aumentare in futuro. La domanda di cibo sta crescendo rapidamente a livello mondiale, e al contempo i cambiamenti climatici stanno assottigliando la superficie di terreno che può essere adibita a seminativi in tutto il pianeta. Inoltre, aumentano le esigenze dei consumatori in termini di qualità degli alimenti. Oltre a garantire la propria sicurezza alimentare in maniera affidabile, l’Europa deve anche fare la propria parte per mantenere l’approvvigionamento alimentare anche negli altri continenti. Anche gli investimenti nella silvicoltura sostenibile e lo sfruttamento delle foreste vanno considerati un aspetto importante della politica comunitaria per il clima. Per questa ragione, sono rimasta lievemente delusa per il fatto che nella strategia UE 2020 viene investita solamente una somma esigua nell’agricoltura e nella silvicoltura. Dopo tutto, queste due voci svolgono un ruolo vitale nel garantire la sicurezza degli alimenti europei, una produzione più efficace di bioenergia e l’autosufficienza delle aree rurali.
costep_2011-04-07_7_3	Signora Presidente, questo è stato un tema di discussione estremamente importante e ritengo che sarebbe stato fondamentale per il Parlamento trasmettere un messaggio chiaro quanto al fatto che siamo preoccupati per ciò che è accaduto. Vogliamo dimostrare al pubblico che stiamo facendo tutto il possibile affinché le centrali nucleari in Europa e nel mondo in generale siano quanto più possibile sicure. Vogliamo inoltre dimostrare che possiamo continuare con il nucleare sempre che vi sia maggiore certezza al riguardo. Purtroppo, però, la maggioranza in Aula ha votato contro e oggi, quindi, quel messaggio chiaro non è stato trasmesso.
costep_2011-05-11_13_43	Signor Presidente, la presente discussione è stata proficua. I paesi in crisi si trovano in una situazione estremamente complessa, ma lo stesso dicasi per la Germania, l’Austria e la Finlandia, dal momento che i contribuenti di questi paesi hanno dovuto affrontare tagli al bilancio e hanno attraversato crisi serie. Le domande sono state giustificate e per questo è estremamente importante che la questione portoghese venga trasformata in un esempio di come una crisi possa essere tenuta sotto controllo, gestita e contenuta. Ritengo che il Portogallo debba innanzi tutto garantire che ripagherà i prestiti vendendo i suoi beni, come è stato detto. Deve inoltre negoziare con i suoi creditori individuali al fine di definire proposte e idee concrete su come sconfiggere la crisi. Gli elettori in Germania, Austria e Finlandia non accetteranno, ad esempio, nuovi salvataggi per la Grecia o il fallimento di questo tentativo.
costep_2011-06-08_7_14	Signor Presidente, è molto importante che nell’Unione europea vengano applicati gli stessi principi in tutti gli Stati membri e, da questo punto di vista, l’accordo di Schengen è un passo verso una maggiore collaborazione e una circolazione più libera, ma dobbiamo ricordare che quest'ultima implica anche un certo livello di responsabilità. Ora dobbiamo sperare che, quando la Romania e la Bulgaria aderiranno all’area Schengen, i problemi che si sono verificati alle loro frontiere siano stati risolti e che si impieghino le giuste risorse per evitare l’immigrazione clandestina e altri fenomeni. Chiaramente l’idea di fondo è che nell’Unione europea non può esserci un sistema a due velocità: si devono applicare ovunque le stesse regole. Possiamo così garantire che in questi paesi esistano le stesse opportunità che si trovano negli altri. Servono risorse, perché sappiamo quali sono i problemi e i pericoli di quella zona.
costep_1997-01-15_4_26	Signor Presidente, tutti sanno che l’OMC è chiamata a svolgere un ruolo di primaria importanza per regolamentare in modo leale gli scambi commerciali internazionali. Così, lo svolgimento della Conferenza di Singapore rappresenta un progresso indiscutibile, utile per definire intese che devono contribuire a far avanzare l’umanità in direzione del progresso. Ma questa conferenza ha messo in luce approcci e concetti molto diversi riguardanti in modo particolare la questione delle norme sociali. Credere che basti sottolineare questo problema in una dichiarazione finale, e accontentarsi di questo per essere in pace con la coscienza, o considerare che basti rinviare questa questione all’OIL, con il pretesto che non bisogna mescolare commercio internazionale e diritti sociali, è per lo meno non molto serio, soprattutto conoscendo i limiti di intervento di tale istituzione. Assimilo questo comportamento a una fuga in avanti, che denota soprattutto una volontà politica, di certi governi dell’Unione, di soffocare la questione delle norme sociali nell’OMS. Il mio giudizio è severo nel confronti dell’Unione che non ha saputo presentare un fronte unito. Non tutti hanno suonato secondo lo stesso spartito in questo settore, e questo ha facilitato le manovre di alcuni paesi in via di sviluppo. Sono severo poiché l’Unione poteva, e doveva, fare di meglio per ottenere la creazione di un gruppo di lavoro sulle norme sociali in seno all’OMS. Signor Presidente, comprendo che non è sempre facile trovare i compromessi migliori in incontri difficili come quello di Singapore. Ma trovo spaventoso e anche desolante che paesi sviluppati abbiano potuto barattare le tecnologie dell’informazione, il whisky e il cognac con lo sfruttamento sul lavoro, a volte fino alla morte, di milioni di bambini, il cui numero cresce continuamente, secondo la stessa OIL. Comprenderà la mia reazione, secondo la quale l’uomo deve contare di più del guadagno finanziario. Reazione che vuole essere fedele anche a valori democratici, solidali e umanitari. Auspico fermamente che l’Unione assumi iniziative forti contro qualsiasi mancanza di rispetto dei diritti dell’uomo sul lavoro, che non esiti a intraprendere misure necessarie quando sono noti fatti precisi riguardanti violazioni del diritto, come in Birmania e altrove. Allora, abbiamo due alternative: o riusciamo a introdurre le norme sociali in seno all’OMC, oppure vedremo molte lotte sociali nei paesi considerati politicamente e socialmente stabili. Quello che avviene in Corea del Sud oggi deve essere preso come un avvertimento serio.
costep_1997-02-19_8_1	Signor Presidente, il mio richiamo al regolamento si basa sugli articoli 127, 122 e 34. Anche se il gruppo dell’Alleanza radicale ha cercato, con i suoi emendamenti, di migliorare il compromesso, restiamo critici nei confronti di una procedura che ci sembra una rinuncia del Parlamento europeo, in una vicenda di una gravità eccezionale. Abbiamo dunque un disaccordo di fondo, ma il mio richiamo riguarda la questione procedurale sollevata dalla votazione che avrà luogo. Lunedì, la onorevole Barthet-Mayer e l’onorevole Puerta hanno sottolineato i motivi molto forti che avevamo per rinviare questa votazione a dopo quella della mozione di censura. Il Parlamento ha deciso diversamente e non ha seguito questa linea, purtuttavia molto forte e poggiata su numerose testimonianze parlamentari. Non ci torno, quindi.
costep_1997-02-20_7_65	Signor Presidente, lo scopo di questa risoluzione è quello di mostrare, attraverso fatti il cui elenco si potrebbe purtroppo prolungare, che il razzismo oggi è una vera e propria realtà in atto e un fatto in tutta Europa. Se ogni paese ha le sue specificità nazionali in materia, i fondamenti del razzismo sono ovunque gli stessi e, soprattutto, il rifiuto viscerale e primario dell’altro, diverso per colore della pelle o per cultura, o, ancora, una crisi sociale profonda, di lungo periodo, presentata come una fatalità da governi che si susseguono rifiutando di dotarsi dei mezzi per gestirla. In Francia abbiamo la ciliegina - se mi è consentita l’espressione - della traduzione politica di questi due fondamenti del razzismo nei risultati elettorali del Front national . Il governo francese, il quale, pur protestando, lascia che si attenti alla libertà di espressione e di creazione e lascia che a Tolone e in alcune altre città agisca la censura culturale, apporta un attentato contro la democrazia. Si tratta di un’ipocrisia che mal dissimula orientamenti ultraliberali che aggravano ancor più la precarietà e la miseria. D’altronde, cosa ci si può aspettare da un potere che promulga leggi quali le leggi Pasqua e le leggi Debré; che sfrutta, legittimandola, la tesi razzista dei partiti di estrema destra, che assimilano lo straniero all’immigrato clandestino e l’immigrato clandestino al criminale? Il rap, lo hip-hop, la creazione contemporanea in generale, tutti questi movimenti artistici censurati o minacciati di esserlo sono attraversati ed arricchiti dalla diversità delle culture del mondo e ci invitano ad aprire i nostri cuori ed i nostri animi ad accogliere lo straniero con le parole di Jacques Prévert: Stranieri, stranieri, voi appartenete alla città, voi appartenete alla sua vita.
costep_1997-03-10_3_15	Signor Presidente, Lei ha menzionato, poco fa, l’unanimità dei gruppi che hanno sostenuto la posizione da Lei condivisa in occasione del Suo viaggio a Parigi. La prego di tenere presente che il gruppo degli indipendenti per l’Europa delle nazioni non faceva parte di tale unanimità. Nella Sua veste di Presidente del Parlamento europeo Lei ha, infatti, logicamente rispecchiato la volontà della maggioranza. Tuttavia ricorderò a tutti coloro che fanno grandi dichiarazioni sull’importanza dei lavori del Parlamento, che la famosa risoluzione - l’ennesima - sul razzismo e la xenofobia è stata approvata quel famoso giovedì pomeriggio con 106 voti favorevoli e 101 contrari e che a onor del vero, esprimendosi in tal modo, di giovedì pomeriggio, su argomenti sempre più vari e sempre meno seriamente analizzati, il Parlamento europeo mette a repentaglio la sua credibilità. Le affermazione del ministro degli esteri francese, Hervé de Charette, non sono altro che il riflesso di quello che qualunque osservatore obiettivo può pensare del Parlamento europeo prendendo in esame il contenuto delle sue risoluzioni. Il Parlamento non esita, infatti, ad esprimersi su ogni tipo di argomento. Lo ha fatto quel pomeriggio, quantunque un parlamento sia l’espressione della sovranità nazionale di uno Stato, incarni la legittimità democratica e sia rappresentante di tutto un popolo. Lo ha fatto non avendo nessuna competenza in merito. Sappiate che la posizione espressa rispecchia il punto di vista di gran parte dei cittadini europei. Credo, signor Presidente, che bisogna trarre da questa esperienza una lezione diversa da quella indicata dall’onorevole Nordmann - e che io condivido - : occorre fare in modo che s'iscrivano, di giovedì pomeriggio, testi analizzati e rientranti nell’ambito di competenza del Parlamento perché, procedendo nel modo che ben sa, in occasione della visita del capo di Stato francese, il Parlamento avrà spinto numerosi paesi, tra cui la Francia, a rifiutare di ampliare i poteri di una Assemblea che non lo merita.
costep_1997-03-12_7_10	Signor Presidente, la Conferenza di Barcellona ha segnato una svolta importante nella costituzione di un polo euromediterraneo. Resta comunque necessario fare regolarmente il punto sull’evoluzione delle iniziative avviate, per consentire allo spirito di Barcellona di perdurare. È inoltre importante, come raccomanda l’eccellente relazione dell’onorevole Sakellariou, che l’Unione europea si spinga oltre sulla via della cooperazione euromediterranea. Per quanto riguarda il mio gruppo, ci sembra fondamentale rafforzare gli scambi commerciali, ponendosi l’obiettivo di ridurre il deficit della bilancia commerciale. Peraltro, uno sviluppo durevole di queste regioni presuppone una buona gestione delle risorse e, in particolare, dell’acqua. Sul piano politico, auspichiamo che vengano riorientate le politiche comuni di prevenzione dei conflitti e che i diritti dell’uomo siano oggetto di una maggiore vigilanza. Tuttavia, lo spirito di Barcellona potrà realizzarsi pienamente soltanto se si riconosce alla cultura il compito che le era stato assegnato durante la conferenza, quello di catalizzare un processo di ravvicinamento dei popoli e di lotta contro l’intolleranza e il razzismo. Per questo motivo il mio gruppo sosterrà gli emendamenti che intendono rafforzare gli scambi culturali, il ruolo della società civile e le politiche di salvaguardia del patrimonio.
costep_1997-03-13_2_28	Signor Presidente, miei cari colleghi, a seguito dello scioglimento della cappa di piombo dell’URSS siamo in grado di fare una constatazione e di formulare un’esigenza. La constatazione è che nella regione transcaucasica, come d’altronde in altri luoghi, ritroviamo pressoché intatti i problemi relativi alle nazionalità, alle frontiere, alle minoranze, alle differenze etniche e religiose che prevalevano in precedenza. A volte, peraltro, a tutto ciò si assomma l’eredità delle frammentazioni operate dall’URSS, come, ad esempio, nell’Alto Karabah. L’esigenza è quella di affrontare con uno spirito completamente nuovo questa situazione, al fine di apportarvi delle soluzioni durature. È appunto in questo contesto che si inscrive l’accordo misto riguardante l’Armenia che oggi ci si chiede di approvare. Permettere a questo paese di confortare la propria indipendenza, di approfondire la propria democrazia, di aprirsi di più alla vita internazionale, di orientarsi verso l’economia di mercato, di diversificare i propri flussi economici sino ad oggi troppo esclusivamente incentrati verso l’ex URSS, ottenere il sollevamento del blocco e, quindi, sviluppare una cooperazione regionale solida e fiduciosa con i paesi vicini: tali sono gli obiettivi del presente accordo, che approvo. Spero che l’Europa farà uso della propria influenza affinché ciò avvenga e affinché, in particolare, si renda all’Armenia la libertà di commercio, uno dei fondamenti del diritto dei popoli che, nella fattispecie, le permetterà di chiudere una centrale nucleare pericolosa; libertà che costituisce altresì una condizione indispensabile per una pace durevole in questa regione.
costep_1997-03-14_3_5	Signora Presidente, in alcune regioni viticole europee, vediamo aggravarsi una crisi dovuta a sovrapproduzione, crisi che dovremmo fronteggiare già da oggi attraverso misure opportunamente modulate. Appoggiamo la relazione dell’on. Martin in quanto contiene allo stesso tempo misure immediate in questa direzione e proposte utili per il futuro. Le misure immediate sono quelle proposte dalla Commissione per le campagne viticole 1996, 1997 e 1998, ma sono solo dei palliativi. Questo non risolve tutto. Motivo per cui il nostro gruppo ha valutato con molto interesse la seconda parte della relazione relativa al miglioramento della procedura di estirpazione. La Commissione dovrebbe attualmente presentare rapidamente delle proposte in vista della riforma dell’organizzazione comune dei mercati viticoli, una pratica che da due anni rimane giacente quando invece il Parlamento ha già avanzato delle proposte in occasione della relazione Fantuzzi. Nell’ambito di questa riforma, l’aspetto relativo all’estirpazione dovrà includere la proposta del relatore. Al di là della crisi che incombe, è assolutamente necessario garantire un futuro alle nostre regioni viticole. L’estirpazione volontaria temporanea e non definitiva costituisce, in tal senso, l’unica soluzione. Mi rammarico che, in sede di attuazione del pacchetto prezzi 1996-1997, il Parlamento non ci abbia seguito e non abbia votato a favore degli emendamenti proposti dal nostro gruppo e che oggi sono ripresi dal relatore. Allora ci veniva detto che non esistevano eccedenze viticole. Orbene, sappiamo oggi che l’Unione europea ha dovuto distillare non meno di 15 milioni di ettolitri nel quadro dell’attuale campagna. Che sperpero e che perdita per i nostri viticoltori! Conserviamo una certa elasticità nella gestione delle aziende viticole grazie all’estirpazione temporanea. Ricordiamoci che qualsiasi estirpazione definitiva provoca una perdita, anch'essa definitiva, del diritto a produrre e che i terreni sottoposti ad estirpazione non possono più ricevere aiuti a titolo della PAC. Quanto al caso particolare delle Charentes, sarebbe suicida estirpare definitivamente, come suggerito da taluni, circa 20.000 ettari, ovvero il 25 % del potenziale viticolo della regione. Queste terre verrebbero sostituite da terreni incolti e assisteremmo, in questa regione, alla perdita di una opportunità economica essenziale e alla distruzione di un equilibrio umano tradizionale. Motivo per cui invochiamo la ripresa, nel più breve tempo possibile, della riforma dell’organizzazione comune dei mercati.
costep_1997-04-10_6_9	Signor Presidente, onorevoli colleghi, la risoluzione comune che ci viene proposta non è, a mio parere, opportuna, per diversi motivi. Primo, essa presuppone l’esito dei negoziati in corso, quando invece l’Unione europea si aspetta dal governo della Bielorussia una risposta imminente alle preoccupazioni espresse. Il governo della Bielorussia sembra attualmente del tutto disposto a tener conto delle raccomandazioni dell’Unione europea. Approvando oggi questa risoluzione, commetteremmo un passo falso dannoso all’immagine responsabile che il nostro Parlamento deve offrire. Secondo, il progetto di trattato tra la Bielorussia e la Russia può essere analizzato solo nell’ambito, ben più vasto, della ristrutturazione della CSI, un problema che non può essere trascurato e che, nonostante tutto, è totalmente dimenticato nella risoluzione comune. Suddetto trattato crea un’unione aperta ad altri Stati; propone un livello di cooperazione superiore a quello della CSI ed anche al livello già più elaborato della cooperazione a quattro tra la Russia, la Bielorussia, il Kazachistan e il Kirgizstan. È pertanto necessario reinserire il tutto nel proprio contesto. Terzo, la risoluzione comune mi sembra abbastanza svilita, non ve lo nascondo, dalla presenza, fra i firmatari, di comunisti che non sono le persone più adatte a dare insegnamenti in materia di libertà fondamentali e di lotta al totalitarismo. Infine, è ridicolo parlare di governo autocratico in riferimento a un governo che ha consultato la popolazione attraverso un referendum il 27 novembre 1996. Da quando un’autocrazia indice referendum? In tutta la storia della Russia non ho mai visto un autocrate indire referendum. È sufficiente consultare i manuali di storia. Sarebbe pertanto preferibile rinviare la votazione su questa risoluzione comune, oppure in sostituzione non approvarla. La situazione sta veramente migliorando grazie alle trattative diplomatiche e credo che i discorsi isterici o unilaterali che provengono da questo emiciclo possano solo instaurare un clima di diffidenza tra est e ovest, che verosimilmente non arrecherà beneficio a nessuno.
costep_1997-06-10_3_29	Signor Presidente, al contrario della zona economica di libero scambio introdotta inizialmente, la regola del sempre di più in materia di regolamentazione comunitaria ancora una volta ha prevalso, facendo trionfare la volontà sovranazionale. Dalla seconda metà degli anni ottanta, il desiderio crescente di armonizzazione generale ha richiesto l’introduzione di un sistema di IVA, detto transitorio, che tutti sapevamo inadatto. Transitorio, ma fino a quando? Il regime definitivo doveva essere approvato dalla Commissione entro il 31 dicembre 1994. Orbene, siamo nel giugno del 1997 e la questione fiscale è sempre all’ordine del giorno in attesa di essere armonizzata. Ritardo, certamente, ma con una confessione di impotenza. Questo fallimento è tanto più sferzante in quanto riguarda le principali istituzioni comunitarie, che sono il Consiglio e la Commissione esecutiva. Oggi, questo ritardo è simboleggiato da due constatazioni semplici. La prima è che questo regime transitorio inadatto deve essere sostituto, e la seconda è la difficoltà ad attuare il regime definitivo. Per fare ciò, sono state presentate un certo numero di idee, fra cui al primo posto figura la sostituzione della regola detta del paese di destinazione con quella detta del paese di origine. Siamo d’accordo sul principio di questa regola che semplificherebbe le procedure amministrative per le imprese. D’altronde, chi dice meno obblighi di dichiarazione dice meno rischi di errori. Una sola dichiarazione in un luogo unico di imposizione significa minori possibilità di frodi e di conseguenza un risparmio sui costi. Dove non siamo d’accordo è quando si caldeggia la soppressione pura e semplice degli esoneri nazionali e la loro sostituzione con un’imposizione al tasso zero. Si tratta di un abbandono supplementare della nostra sovranità nazionale in qunto sarebbero le istutuzioni comunitarie a decidere. Esattamente come l’insieme delle imposte nazionali, siano esse dirette o indirette, l’IVA è uno strumento prioritario della politica di bilancio. Prova ne è che, dalla sua comparsa in Francia, questa imposta di concezione unica è stata copiata a livello mondiale. Sì alla volontà di modificare il sistema attuale, ma non a qualsiasi prezzo. No a un altro abbandono di sovranità. Vogliamo conservare la nostra autonomia in materia fiscale, e questo non è necessariamente incompatibile con un nuovo regime IVA in seno alle Comunità europee.
costep_1997-07-16_7_2	Signora Presidente, la ringrazio per avermi dato la parola in conformità con l’articolo 129, per una richiesta di rinvio in commissione. Colgo l’occasione per congratularmi con l’on. Cot per la sua brillante elezione. La mia richiesta di rinvio in commissione è motivata da tre ragioni. Innanzi tutto, signora Presidente, perché la discussione in commissione per i bilanci è stata, per così dire, sbarrata. Non è stato possibile presentare emendamenti alla proposta di risoluzione quando questa, evidentemente, costituisce qualcosa di distinto rispetto all’accordo interistituzionale stesso. In secondo luogo, la commissione per gli affari esteri non è stata consultata. Orbene, la commissione per gli affari esteri, in applicazione dell’allegato VI, I-1 del regolamento, è chiaramente competente per le questioni che riguardano la politica estera e di sicurezza comune dell’Unione europea. In terzo luogo, ragione più grave tra tutte, signora Presidente, la commissione istituzionale non è stata consultata. Essa avrebbe potuto dare il proprio parere in occasione della propria riunione del 1º e del 2 luglio, e tuttavia questo punto neanche figurava all’ordine del giorno. Durante questa riunione non è stato distribuito alcun testo di accordo né ha avuto luogo alcuna votazione su alcun parere. A testimonianza di ciò chiamo i membri della commissione in causa. Per queste ragioni chiedo il rinvio in commissione.
costep_1997-09-15_3_4	Signor Presidente, dopo la nostra ultima riunione, Gerhard Schroeder, dirigente socialista tedesco, ha dichiarato e cito: Per quanto riguarda il furto di autovetture i polacchi sono particolarmente attivi, la prostituzione è dominata dalla mafia russa, i trafficanti di droga vengono soprattutto dall’Europa sud-orientale e dall’Africa nera. Vorrei sapere cosa ne pensano di questa dichiarazione i nostri colleghi socialisti della commissione per le libertà pubbliche e soprattutto l’onorevole Ford, l’onorevole Schulz, l’onorevole Lindeperg, l’onorevole d’Ancona o anche l’onorevole Oostlander. Ricordo che la dichiarazione prima citata è stata rilasciata ad un importante giornale tedesco da Gerhard Schroeder, uno dei candidati alla cancelleria tedesca per il prossimo anno.
costep_1997-11-05_8_3	Signor Presidente, signor Commissario, onorevoli colleghi, sarebbe ingiusto, e persino sicuramente falso, affermare che la globalizzazione e i movimenti internazionali delle imprese producono soltanto effetti negativi. La circolazione delle persone, delle idee e delle merci, la fine di alcuni grandi imperi totalitari, il crollo dei muri e delle cortine di ferro rappresentano, in generale, dei progressi tangibili. A volte è persino lecito affermare che alcune delocalizzazioni danno del lavoro ai paesi poveri e che, abbassando i prezzi dei prodotti consumati nei paesi ricchi, ne favoriscono la crescita. Tuttavia - signor Presidente, signor Commissario e onorevoli colleghi - quando osserviamo le reazioni dei cittadini e dei lavoratori nei confronti della costruzione europea, al primo posto tra i fenomeni giudicati negativamente ritroviamo sempre le delocalizzazioni. I cittadini europei non le sopportano più, e d’altronde molti - a torto - ne attribuiscono la responsabilità all’Unione europea. Il nostro collega, l’onorevole André Sainjon, ha appena dimostrato di aver eseguito un ottimo lavoro. Può contare sul mio appoggio, così come su quello dei socialisti, ma appoggeremo anche ogni iniziativa politica e sindacale che vada nel senso di una lotta ad un ultraliberalismo distruttivo. A proposito di delocalizzazioni, è necessaria, tra l’altro, una distinzione tra quelle interne all’Unione europea e quelle che si verificano nel resto del mondo. Nel caso delle prime, non sarà di certo possibile vietarle, ma si potrà e si dovrà accelerare l’armonizzazione fiscale e sociale, partendo dall’alto. Non è possibile accettare un mercato unico in cui le regole del gioco, e quindi i costi, rimangano sostanzialmente diversi. Sarebbe un disastro per tutti, specie per i lavoratori subordinati, e quindi anche per l’idea stessa della costruzione europea. Armonizzazione, quindi, ma insisto soprattutto nel ribadire che si possono e si devono vietare le delocalizzazioni che beneficiano di aiuti diretti o indiretti dell’Unione europea, i cui esempi sono numerosi e noti. Ciò è intollerabile, e vanno presi dei provvedimenti legislativi. È possibile farlo, e pure facile: basta averne la volontà politica. Ma oltre alle delocalizzazioni interne, vi sono naturalmente anche quelle esterne all’Unione. L’onorevole Sainjon ha formulato in questo senso delle proposte interessanti, che mi sento di sostenere, in particolare quella di un codice di condotta per le multinazionali europee, nonché quella di una modifica del codice di investimento dell’OSCE. Senza voler entrare nei dettagli, sostengo anch'io, anzi noi sosteniamo che si deve lottare contro il lavoro forzato, lo schiavismo dei bambini, le discriminazioni di ogni tipo, ma allo stesso tempo promuovere la libertà sindacale, generalizzare le contrattazioni collettive ed adottare, in materia di legislazione del lavoro, un codice minimo valido in tutti i paesi. Per concludere, signor Presidente, se la libera circolazione, in Europa e nel mondo, di persone, idee e beni è una splendida cosa, nonché un progresso di natura commerciale, economica ed industriale, si dovrà tuttavia disciplinarla, evitarne gli eccessi, stabilire un minimo di regole comuni al fine di non agevolare gli sfruttatori di ogni colore e razza. Se la libertà è sempre qualcosa di auspicabile, essa non deve però condurci alla legge del più forte. Noi non ci opponiamo quindi al movimento, bensì a tutto ciò che assomiglia ad una generalizzazione della legge del più forte.
costep_1997-11-20_7_20	Signora Presidente, il 20 marzo a Bruxelles, precisai a nome del gruppo dell’Unione per l’Europa, che il particolarismo della Convenzione di Lomé consisteva in larga parte nel quadro contrattuale che essa offre al partenariato e che quest'ultimo deve essere rivitalizzato nell’ambito del dialogo politico per una maggiore efficacia della nostra azione. Accennai, inoltre, alla constatazione unanime del fallimento di questo dialogo tra l’Unione europea e gli ACP, laddove esistono invece molteplici strumenti. In realtà, ho voluto precisare che il gruppo ACP non è attualmente un vero e proprio partner del dialogo politico per l’Europa, privo com'è quest'ultimo di contenuto e di visibilità. Il dibattito aperto dopo il Libro verde mette in evidenza che la nostra cooperazione con gli ACP soffre di una perdita di legittimità all’interno come all’esterno dell’Unione europea, di una perdita di unicità, dal momento che le preferenze commerciali subiscono un’erosione continua e che gli ACP, nelle nostre azioni, hanno perso il loro primato. Di fronte alla crescente inquietudine dei paesi ACP in merito al posto che riserveremo loro nella nostra politica di cooperazione con i paesi meno avanzati, questo atto di forza politica sul Togo, ne converrete, non è destinato a far rinascere la fiducia nei nostri partner ; crea piuttosto un profondo malessere in merito alla considerazione che abbiamo per popolazioni nei confronti delle quali abbiamo un debito storico. Il gruppo UPE ha sempre sostenuto che l’aiuto allo sviluppo è tributario del rispetto dei diritti dell’uomo e della democrazia, ma deplora che certi gruppi politici chiedano al nostro Parlamento di rimettere in causa il risultato di un voto al quale abbiamo contribuito. Questa proposta di risoluzione che ci viene sottoposta è, in effetti, stata respinta dall’Assemblea paritetica il 30 ottobre a Lomé, conformemente al regolamento interno dell’Assemblea paritetica, in seguito ad un voto per collegio separato ed a scrutinio segreto. Rimettere in causa quel risultato tra noi, in assenza dei paesi ACP, costituisce una violazione del regolamento interno dell’Assemblea paritetica, che abbiamo istruito noi stessi e deriva da una mancanza di considerazione nei confronti dei nostri amici ACP, che il gruppo UPE non può in alcun modo avvallare. In queste condizioni, signora Presidente, il mio gruppo non favorirà un tale comportamento e lo farà sapere all’insieme dei nostri partner ACP.
costep_1998-01-15_4_7	Signor Presidente, siamo oggi riuniti per affrontare una questione di grande importanza. Da mesi, i negoziati con la Svizzera sono bloccati a causa del problema dei trasporti. Si deve quindi - con urgenza - fare il punto sullo stato delle relazioni con il nostro vicino alpino. Sembrerebbe che le autorità elvetiche abbiano accettato di fare delle concessioni. Auspicheremmo quindi che la Commissione ci informasse e ci fornisse delle precisazioni sui progressi a cui la stampa ha fatto eco. In effetti, il problema del transito attraverso la Svizzera non è privo di conseguenze per il traffico stradale nel complesso delle Alpi. In seguito a ciò, con tutto il mio gruppo, ritengo che le relazioni con la Svizzera in materia di trasporti non si possano scindere dal contesto globale del transito alpino e che diventi urgente tenere conto degli effetti disastrosi della crescita del traffico stradale sull’ambiente. Porterò un unico esempio: il tasso d’inquinamento della valle di Chamonix, a causa della galleria del Monte Bianco, è analogo a quello di una grande città. Si capisce quindi l’apprensione degli abitanti dei paesi dell’area, come anche della Valle d’Aosta, quando si accenna alla possibilità di raddoppiare quella galleria. Eppure, le soluzioni esistono. Innanzitutto, comporre il contenzioso con la Svizzera e mettere a punto un sistema tariffario che incentivi i dispositivi antinquinamento. Poi, e si tratta di un elemento estremamente importante, favorire il trasporto su rotaia e sviluppare quello misto stradale-ferroviario. Il passaggio dal trasporto stradale a quello ferroviario avrà sicuramente un costo elevato e richiederà ingenti investimenti, ma - non dimentichiamo - si tratta di una soluzione di sicuro avvenire. In questo contesto, il collegamento Torino-Lione per l’alta velocità, compreso il trasporto merci, con il traforo del tunne l ferroviario Torino-Montmélian, permetterebbe di facilitare il trasporto combinato nella regione alpina. È pertanto opportuno concretizzare questo progetto e far sì che gli Stati membri si impegnino a realizzare le infrastrutture necessarie. D’altro canto, occorrerebbe prestare un’attenzione del tutto particolare al progetto ferroviario che collega Ginevra via Mâcon, Bourg-en-Bresse o Chambéry. Il neo-eletto presidente della Repubblica svizzera ha rilasciato dichiarazioni ottimistiche in merito al futuro delle relazioni tra Unione europea e Svizzera. Speriamo che ciò ci permetta di sbloccare questa difficile situazione.
costep_1998-01-16_5_14	Signora Presidente, onorevoli colleghi, le interrogazioni orali sollevate dai colleghi in ordine alle zone di montagna e, segnatamente, a quelle alpine pongono a tutti noi una serie di problemi di scottante attualità. Le ragioni di tale notevole interesse sono sostanzialmente due. La prima è che si tratta di zone di montagna, zone cioè la cui specificità geomorfologica, con tutte le conseguenze positive in tema di ambiente e di economia - due termini che come è stato sottolineato prima non sono antitetici ma complementari - comincia a essere riconosciuta solo da poco tempo. La zona di montagna non è affatto qualche cosa di a sé stante, è al contrario fondamentale anche per le regioni che la circondano. E ciò ci consente di introdurre la seconda ragione di importanza che tocca da vicino alcuni di noi, e cioè la specificità della zona alpina, una zona che rappresenta, mi sia consentito dirlo, una sorta di specificità nella specificità. A differenza di altre zone di montagna quella alpina non è mai stata una barriera, al contrario essa ha sempre rappresentato un vero e proprio crocevia, cioè un luogo di interscambio fecondissimo di popoli, di economie e di culture, ed è anche - mi piace sottolinearlo - madre di culture specifiche, troppo spesso dimenticate, come la cultura dei Walser o la cultura dei sacri monti. Ecco perché va riconosciuto uno status particolare all’area alpina all’interno di quella di montagna, anche tramite i Fondi strutturali, uno status particolare il quale non potrà non tenere conto non solo dell’economia ma anche della cultura, non solo della sua appartenenza a singoli Stati ma di quel suo specifico carattere transnazionale che è un vero e proprio esempio paradigmatico di ciò che siamo soliti chiamare Europa delle regioni, Europa dei popoli. Sarebbe assai interessante per me conoscere su questo punto il parere della Commissione.
costep_1998-03-11_3_11	Signor Presidente, la diplomazia europea deve mostrarsi capace di agire nella crisi del Kosovo con la stessa competenza ed efficacia dimostrate nella crisi irachena. Si tratta di una crisi che può degenerare pericolosamente, ma è ancora possibile tenerla sotto controllo specie se le diplomazie europee, sul modello delle precise azioni di Francia e Germania, mostreranno saggezza e determinazione. Le diplomazie devono prendere in considerazione tutto l’insieme delle circostanze, ed in particolare il fatto che il Kosovo, la cui popolazione è costituita per il 90 % da albanesi, è la cosiddetta Ile de France dei serbi. Le diplomazie devono ricordare che il processo di disgregazione della Iugoslavia ha avuto inizio nel momento in cui è stata rimessa in discussione l’ampia autonomia di cui godeva il Kosovo nell’ambito dell’ex federazione. Da allora, il conflitto è stato latente. Oggi, l’atteggiamento degli indipendentisti albanesi e delle autorità serbe provoca un inasprimento della crisi molto inquietante che porta ad un aumento delle tensioni. La comunità internazionale deve dunque intensificare l’attività, anche se le mancano le ragioni di agire che aveva per la Bosnia, di cui aveva riconosciuto l’indipendenza. I rischi di una internazionalizzazione in caso di inasprimento del conflitto sono però tali - in particolare con la Macedonia, la cui popolazione è per un quarto albanese, e con un’Albania sempre più irrequieta - che il problema del Kosovo non può essere considerato un problema interno. Anche se la manifestazione più adeguata della volontà della comunità internazionale è oggi quella dei sei paesi del gruppo di contatto, è essenziale mantenerne la coesione. L’azione delle diplomazie europee in tale contesto deve essere determinante per evitare le incoerenze delle diplomazie di alcuni suoi membri o il rifiuto di qualsiasi internazionalizzazione da parte delle diplomazie di altri. È un bene che la riunione del gruppo di contatto svoltasi ieri a Londra abbia rinnovato l’appello per una soluzione negoziata, appello lanciato da Parigi e da Bonn, prima di adottare uno statuto speciale intermedio tra indipendenza e status quo : infatti né l’una né l’altro rappresentano una soluzione adeguata. Si tratta di trovare mezzi di pressione efficaci e di usarli oculatamente per convincere gli uni e gli altri a non alimentare la spirale della radicalizzazione del conflitto. È essenziale, signor Presidente, raddoppiare le miisuere positive che riguardano soprattutto le differenti modalità per reintegrare Belgrado nella comunità internazionale. È la soluzione raggiunta a Londra sotto l’influenza degli europei, che devono mantenere questa leadership : è la soluzione ideale che deve essere perseguita con costanza e determinazione.
costep_1998-03-30_5_16	Signora Presidente, vorrei appoggiare la richiesta di reinserimento all’ordine del giorno della relazione dell’onorevole Herman che aveva il grande merito di porre il problema grave e urgente della debolezza o meglio dell’inesistenza delle procedure di controllo democratico sull’Unione economica e monetaria in generale e non unicamente sulla Banca centrale europea che, d’altra parte, è oggetto della relazione della onorevole Randzio-Plath. La relazione Herman comprendeva gli eccellenti emendamenti del collega Hager, adottati dalla commissione per gli affari istituzionali, la quale ritiene inaccettabile che il controllo democratico possa venire sottratto ai parlamenti nazionali senza che sia stato istituito un controllo di valore equivalente a livello europeo. Noi comunque non ne abbiamo tratto le stesse conclusioni dell’onorevole Herman, in quanto riteniamo che non sia possibile organizzare un controllo europeo senza l’esistenza di uno Stato europeo. La relazione in oggetto aveva il merito di porre un problema molto urgente e definito tale anche nell’Anteprima della tornata che è un documento ufficiale del Parlamento europeo.
costep_1998-03-31_4_15	Signor Presidente, esiste certamente una discussione di merito, ma adesso siamo semplicemente in un dibattito procedurale, nel quale si tratta di chiedersi se il testo presentatoci è conforme a quanto votato in sede di commissione per il controllo dei bilanci. Con beneficio d’inventario, mi pare fuor di dubbio innanzi tutto che il testo che abbiamo votato e che fa fede sia quello tedesco; in secondo luogo, in tedesco il testo contemplava la nozione di autorità indipendente e non quella di pubblico ministero europeo proveniente invece da altra fonte, ovvero dal corpus juris proposto dalla Commissione. Credo dunque che in termini procedurali non ci siano ambiguità: abbiamo votato un testo che parlava di autorità giudiziaria indipendente. In caso di disaccordo su questo testo si sarebbe dovuto, ritengo, presentare un emendamento nelle forme prescritte; in questo caso c'è senz'altro stato un errore di traduzione fra il testo tedesco e le altre versioni linguistiche. Credo dunque che occorra attenersi al risultato della votazione, sulla base del testo tedesco, che è quello che fa fede.
costep_1998-04-02_4_15	Signor Presidente, onorevoli colleghi, desidero innanzitutto congratularmi con la onorevole Schaffner per la sua relazione, nella quale ha dato prova di moderazione nell’esaminare il tema della libera circolazione. La relazione è piena di buone intenzioni ed evidenzia altresì la volontà di rafforzare i controlli alle frontiere esterne, di predisporre nuovi mezzi di ricorso per le persone che incontrano problemi nell’esercizio dei loro diritti, di aggiornare i diritti in materia di sicurezza sociale, di favorire l’apprendimento delle lingue e gli scambi culturali. Non possiamo che rallegrarcene. Tuttavia, ciò non ci esime dal giudicare taluni punti inaccettabili. La onorevole Schaffner propone infatti di definire più precisamente gli impieghi nella funzione pubblica riservati ai cittadini nazionali, nel tentativo, credo, di rendere più flessibili i criteri di accesso. Non possiamo ammettere in nessun caso che la preferenza nazionale ancora vigente nella funzione pubblica venga meno. In Francia, come in quasi tutti i paesi d’Europa, la funzione pubblica è riservata ai cittadini nazionali e deve rimanere così. La relazione propone altresì un’interpretazione più flessibile delle regole riguardanti il ricongiungimento familiare. Per quanto mi riguarda, ho sempre difeso il concetto di famiglia perché ritengo che sia l’unica garante della sopravvivenza delle nostre nazioni. Tuttavia, la nozione di ricongiungimento familiare non può essere estesa all’infinito e, soprattutto, non deve servire da pretesto all’entrata in massa in uno Stato di nuovi immigrati, che addurranno come semplice formalità d’ingresso di avere un parente lontano già residente nel territorio di accoglienza. Viene altresì proposto il miglioramento della situazione dei cittadini dei paesi terzi che risiedono in uno Stato membro. Non è forse già stato previsto tutto per la loro accoglienza e il loro inserimento nel paese d’adozione? Gli stranieri legalmente insediati in Francia godono degli stessi diritti e degli stessi privilegi dei francesi nati nel proprio paese. Possono pretendere di più? Crediamo di no, sarebbe discriminatorio. Infine, tale relazione vuole favorire la libera circolazione dei cittadini degli Stati membri d’Europa. Benissimo, ma stiamo attenti a non perdere di vista il nocciolo della questione. Prova ne è che, a tutt'oggi, la rigorosa applicazione degli accordi di Schengen non è possibile, risultando infatti catastrofica per la sicurezza degli Stati. Con l’abolizione dei controlli alle frontiere interne e la loro sostituzione con ipotetiche frontiere esterne comuni, traffico, consumo e libera circolazione di droga, immigrazione clandestina, insicurezza, criminalità internazionale non hanno fatto che aumentare. Bisogna arrendersi all’evidenza che le condizioni di sicurezza nazionale, di piena occupazione, di serenità sociale non sono purtroppo ancora tali da permettere la realizzazione di uno spazio europeo senza frontiere. Perciò, ci sentiamo in dovere di proporre, come la relazione della onorevole Schaffner, il rafforzamento del controllo alle frontiere, ma questo, onorevoli colleghi, è possibile soltanto attraverso una politica d’immigrazione coerente, dissuasiva e armonizzata, attraverso uno sviluppo della cooperazione giudiziaria e di polizia, un’armonizzazione dei modi di acquisizione della nazionalità basati sulla filiazione, nonché attraverso una politica restrittiva del ricongiungimento familiare.
costep_1998-05-02_4_71	Signora Presidente, la strada per l’inferno è lastricata di buone intenzioni. Non si tratta di mettere in discussione le intenzioni di tutti i nostri colleghi oggi; ma malgrado l’esperienza comunista, constato con tristezza il trionfo del marxismo in Europa. Non credo, e non accetto, che le infrastrutture monetarie, economiche, siano determinanti per quelle che Marx chiamava sovrastrutture politiche e di altro tipo. Ciò a cui abbiamo assistito oggi è un palliativo e non una vera ricerca di rimedi per la situazione catastrofica a tutti i livelli che caratterizza i nostri paesi. Che cos'è infatti la stabilità monetaria senza la stabilità sociale, in un momento in cui assistiamo ad una vera e propria disintegrazione delle nostre società? Lancio quindi un’appello, facendo riferimento al grande patrimonio intellettuale ed artistico europeo, affinché sia fatta una revisione profonda della scienza economica, che non è una scienza come le altre, che è una scienza umana. Oggi, abbiamo assistito ad una sconfitta del pensiero, del pensiero economico, del pensiero politico.
costep_1998-05-14_3_9	Signor Presidente, prendendo l’iniziativa di esaminare il problema dell’informazione delle istituzioni europee, la commissione per la cultura ha svolto un’opera utile. Tuttavia, anche se tutti ne constatano la necessità, la realizzazione concreta di un tale progetto non è cosa facile. Dobbiamo ringraziare l’onorevole Pex per aver preso quest'iniziativa e i colleghi della commissione per la cultura e della commissione per gli affari istituzionali per aver evitato, con lui, alcuni ostacoli. Ma indipendentemente dalle distorsioni di immagine di cui sono vittima l’Europa e le sue istituzioni, bisogna distinguere ciò che rientra nell’informazione dei cittadini dalla politica di comunicazione propriamente detta. Aiutare i nostri concittadini ad avere una migliore percezione delle istituzioni europee, una migliore conoscenza delle decisioni adottate rientra nell’informazione, mentre la comunicazione, in termini politici, fa parte delle competenze dei gruppi politici e degli stessi deputati. Il nostro mandato ci impone di imparare a trasmettere il messaggio e a spiegare le nostre scelte. Nessuna politica di comunicazione istituzionalizzata potrebbe sostituirsi ad esso. D’altra parte, istituzioni più semplici e comprensibili per il cittadino faciliterebbero i rapporti talvolta conflittuali tra cittadini ed Europa. È una questione che non si può eludere, ma che va oltre il contesto dell’attuale dibattito. Per quanto riguarda più specificamente il problema di un gruppo di lavoro permanente, il mio gruppo non si pronuncia in merito alla sua realizzazione. Nondimeno, un tale organo non potrebbe essere concepito senza una rappresentanza di tutti i gruppi politici. Voteremo dunque gli emendamenti che seguono questo orientamento. È la conditio sine qua non di una vera politica dell’informazione.
costep_1998-05-27_11_6	Signor Presidente, onorevoli colleghi, la questione affrontata nella relazione della onorevole Van Lancker dovrebbe essere oggetto della massima attenzione da parte nostra. Quando, in questo stesso Emiciclo, discutiamo dei problemi che potrebbero derivare dalla mancata armonizzazione, della calibratura dei piselli, dei motori dei ciclomotori o della velocità dei trattori forestali, ci sono dei cittadini che, cittadini e residenti nelle regioni di frontiera di uno Stato membro, non possono lavorare nello Stato membro limitrofo senza incontrare problemi amministrativi, sociali o fiscali insormontabili. Cosa pensare, nell’era della globalizzazione degli scambi, del commercio elettronico, della mobilità professionale e geografica, di un’Unione europea che professa grandi principi, in questo caso l’abolizione di qualsiasi frontiera interna, senza riuscire nemmeno a risolvere dei problemi di competenza. Il problema è delicato, e persino l’euro, grande rimedio di tutti i nostri problemi, non potrà farvi nulla. Esistono nei nostri Stati membri regimi sociali diversi e spesso complessi. Sarebbe pertanto necessaria una grande volontà politica ed un interesse reale per il bene comune per affrontare le questioni esistenti in materia. La onorevole Van Lancker ha giustamente citato, nella sua relazione, le numerose petizioni che la commissione competente tratta in materia. Mi riferisco ai numerosi casi di doppia imposizione nello Stato di residenza e nello stato di lavoro, o di non versamento di contributi vari dovuto alla residenza in un altro Stato membro. È indecoroso usare un’intera relazione per reclamare più mezzi per la mobilità dei cittadini degli Stati membri, o rivendicare la creazione di un’Europa dei cittadini, quando proprio coloro che, ogni giorno o ogni settimana, varcano le frontiere interne, incontrano proprio per questo motivo gravi problemi. A ciò si aggiungono i casi in cui i cittadini comunitari si trovano di fronte a difficoltà dovute alla mancanza di coordinamento delle posizioni degli Stati membri nei loro accordi bilaterali firmati con Stati terzi. Anche qui non mancano gli esempi, in particolare con la Svizzera. In Francia, ad esempio, il comitato di difesa dei lavoratori frontalieri dell’Alto-Reno riporta svariati casi, come quello del cittadino italiano che, dopo aver lavorato e pagato i contributi per 25 anni in Francia, poi per due anni in Svizzera, vittima di un’invalidità, viene risarcito in base a quei due ultimi anni, perché è italiano, e quindi non rientra nell’accordo bilaterale franco-svizzero. Miei cari colleghi, non dimentichiamo mai che siamo stati eletti con il compito di favorire la realizzazione del bene comune. L’Europa non si costruirà con i grandi insiemi, le dichiarazioni di intenti o le autocongratulazioni, ma attraverso l’adesione quotidiana di coloro che la costituiscono, intendo riferirmi alle persone e ai popoli. È perché noi sapremo, quando questo rientra nelle nostre competenze giuridiche e tecniche, ascoltarli e risolvere i loro problemi, che essi sapranno, a loro volta, ascoltarci e capirci.
costep_1998-06-18_7_6	Signor Presidente, vorrei intervenire in merito alla relazione dell’onorevole McCartin sulla questione fondamentale del futuro del mercato dei prodottidella pesca nell’Unione europea. Certo, che la domanda del mercato europeo richieda una quota cospicua d’importazioni in provenienza da paesi terzi è un dato incontestabile, ma non dimentichiamo che l’80 % di tali importazioni gode già di un regime tariffario preferenziale, se non addirittura di diritti doganali nulli. Ha ragione il relatore quando osserva - e la onorevole Fraga l’ha sottolineato prima di me - che la Commissione ha il dovere di tutelare, nella misura del possibile, i produttori della Comunità e che non sono affatto auspicabili nuove misure volte ad abolire i diritti doganali sui prodotti della pesca provenienti dall’esterno. Le catture realizzate dai pescatori dell’Unione europea sono innanzitutto condizionate da una evidente constatazione: senza risorse non vi può esserecattura. È questo il motivo per cui occorre sostenere tutti gli sforzi volti ad adattare l’offerta alle esigenze del mercato. Occorre inoltre, come ha sottolineato il relatore, incoraggiare le organizzazioni di produttori a mettere in atto piani di cattura preventivi, e, per ciò cheriguarda il mercato del pesce fresco, è logico indirizzare alcuni strumenti d’intervento nella direzione del ritiro-riporto piuttosto che in quella del ritiro-distruzione. Occorre incentivare gli approcci qualitativi. Certo, l’attuale organizzazione comune del mercato consente di aiutare le organizzazioni di produttori che intraprendono piani di miglioramento della qualità. Se questo aiuto non ha avuto il successo che ci si sarebbe potuti attendere, ciò non è dovuto né al principio né alla mancanza di un progetto, bensì ad un importo insufficiente. Pertanto è importante accrescere l’attrattiva di questi aiuti incrementandone gli importi. Occorre informare i consumatori su queste procedure, sostenendo, in particolare, le operazioni di promozione dei prodotti contrassegnati da un marchio d’identificazione regionale, a condizione che tali prodotti siano sottoposti a requisiti di qualità rigorosi e controllati. Mi interrogo tuttavia sull’opportunità e sulla definizione delle etichettature ecologiche, ulteriore argomento di discussione. In questo campo la Commissione si affiderebbe ai consigli illuminati dell’industria della pesca e di qualunque altra parte interessata. Cosa significa ciò? Si sottintende forse il riconoscimento ufficiale di marchi rilasciati da organismi di circostanza, finanziati ad esempio da gruppi industriali alla ricerca di un’immagine positiva agli occhi dei consumatori? Ovvero finanziati da altri i cui discorsi ecologisti spesso mascherano un volgareapproccio clientelare? In tal caso vedremmo la Commissione prendersi gioco delle analisi scientifiche e mettersi al traino di un’opinione pubblica che conosce poco le questioni marittime, beatamente disinformata e talvolta persino manipolata come nell’esecrabile esempio che si è recentemente verificato.
costep_1998-09-17_8_43	Grazie, signora Presidente. Benché vi siano alcuni elementi positivi, il mio gruppo non ha potuto votare a favore della relazione della onorevole Marinucci. In effetti, il nostro primo emendamento è stato respinto; in esso dicevamo, in nome della libertà di scelta, che le donne devono poter scegliere tra l’esercizio immediato di una professione o il rinvio dell’entrata nel mondo del lavoro per dedicare un certo numero di anni a mettere al mondo e ad educare dei figli. Benché vi siano alcuni elementi positivi, in particolare modo laddove si riconosce che vi sono argomenti di dibattito per quanto riguarda il riconoscimento della custodia di persone dipendenti in seno alla famiglia da parte della finanza pubblica, non posso appoggiare la filosofia generale del testo, che è quella di un’ottica socialista collettivista per la custodia dei bambini. Onorevole Marinucci, i bambini non hanno solo bisogno di essere custoditi; non rappresentano solo un problema per l’organizzazione della vita professionale dei genitori. Hanno anche bisogno, più che mai, di essere educati e le donne e gli uomini desiderano crescerli. Ho incontrato molte giovani donne in occasione della preparazione della Conferenza di Pechino. Lei sostiene di dispiacersi del fatto che vi siano donne in Europa obbligate a rinunciare ad un’attività professionale. Sono d’accordo, ma le dico anche che, attualmente, molte donne in Europa sostengono di essere dispiaciute di dover rinunciare ad altre maternità per la mancanza di una reale politica della famiglia degna di questo nome nei paesi della nostra Europa. Ciò ha ripercussioni negative sulla demografia, che rappresenta oggi una causa strutturale della disoccupazione in Europa. Questo, però, è attualmente un argomento tabù in seno alle istituzioni europee.
costep_1998-11-16_4_6	Signor Presidente, intervengo a nome dell’onorevole Giansily trattenuto in un’altra riunione. La relazione sulle ripercussioni del caso dei programmi MED, nonostante il serio lavoro compiuto dall’onorevole Fabra Vallés, non ci soddisfa affatto. Ci pare infatti che ben lungi dal chiarire la discussione sul discarico del 1996, la relazione aumenti invece la confusione. Le irregolarità individuate nella gestione dei programmi MED, che hanno motivato l’interruzione dei programmi prima che la Commissione li riprendesse nel mese di aprile, riguardano più di un terzo degli stanziamenti di spesa impegnati e il pregiudizio finanziario è maggiore di quanto si supponesse. La gestione dei programmi MED, come il relatore ha dimostrato in modo chiaro, mette in luce gravi disfunzioni di cui è interamente responsabile la Commissione che dovrà assumerne le conseguenze come previsto dai Trattati. Questo fascicolo rientra nella procedura prevista di discarico di bilancio che sarà all’ordine del giorno della tornata di dicembre. Gli strumenti a disposizione del Parlamento per non approvare e conseguentemente sanzionare la Commissione, sono il rifiuto del discarico e anche la mozione di censura. Qualsiasi altro tipo di discussione a mio avviso sarebbe di natura tale da indebolire la posizione del Parlamento per il voto di dicembre e deploro che l’esame del programma MED non sia parte integrante della relazione generale dell’onorevole Elles sul discarico. Secondo, mi chiedo quale utilità possa avere la richiesta rivolta alla Commissione dal relatore nella sua risoluzione, visto che il Parlamento europeo dovrebbe giudicare la Commissione sull’esercizio della sua gestione finanziaria e non seguirla nei meandri delle sue indagini amministrative non sufficientemente trasparenti. È deplorevole che il relatore abbia soppresso ogni correlazione fra le irregolarità constatate e il rifiuto del discarico visto che questo aspetto costituisce il nocciolo della discussione. Per quanto ci concerne, signor Presidente, onorevoli colleghi, per il discarico dell’esercizio 1996 siamo in attesa di una discussione esente da qualsiasi compiacenza. Da un lato auspichiamo che si discuta senza reticenze delle irregolarità e delle frodi commesse nell’esecuzione dei programmi MED la cui responsabilità incombe alla Commissione e dall’altro che il Parlamento eserciti senza timori i poteri di cui è depositario innanzi al cittadino europeo poiché, in ultima analisi, non è forse il cittadino che è stato truffato in tutta questa storia?
costep_1998-11-17_3_11	Signor Presidente, la Corte dei conti ricorda che, in materia di azioni esterne, l’Unione rappresenta ormai uno dei principali donatori a livello mondiale: 6 miliardi di ecu, vale a dire circa 40 miliardi di franchi francesi. Orbene, signor Friedmann, la sua relazione pone l’accento su gravi deficienze, soprattutto nelle procedure atte a garantire la concorrenza, nella qualità dei contraenti e, infine, nel monitoraggio delle azioni in oggetto. Lei non ritiene che a queste condizioni vi sia il forte rischio che in alcuni paesi, e penso alle repubbliche ex sovietiche in particolare, gli aiuti comunitari, lungi dall’andare a beneficio delle popolazioni, servano unicamente ad alimentare la corruzione e il potere delle varie mafie? E, sempre a queste condizioni, non sarebbe logico procedere alla riduzione di questo tipo di aiuti, più nocivi che utili, nell’attesa di vere procedure di controllo in grado di assicurare l’efficacia e la regolarità degli aiuti comunitari?
costep_1998-11-18_14_9	Signor Presidente, onorevoli colleghi, un’altra partenza per una nuova tappa della corsa per la pace in Medio Oriente. La speranza, come la fenice, rinasce dalla proprie ceneri, eppure, a dire il vero, i protagonisti non sembrano affatto entusiasti. Non si può dire che vadano gli uni verso gli altri con le braccia cariche di fiori. Sotto la spinta del Presidente degli Stati Uniti, il governo israeliano avanza trascinando i piedi, già sconfessato da metà della sua maggioranza parlamentare. La rappresentanza palestinese, stanca di essere stata per troppo tempo ingannata e beffata, non crede più molto alle virtù del dialogo. Eppure, gli impegni presi dovranno pur essere effettivamente rispettati. Dovranno pur cessare gli attentati e le uccisioni perpetrati da tutte le parti in causa, si dovrà pur smettere di incitare coloni estremisti a compiere gesti provocatori, la si dovrà pur finire con i gesti di morte e ci si dovrà decidere a guardarsi, ascoltarsi e rispettarsi. Al di sopra del governo israeliano e dell’Autorità, noi parlamentari dobbiamo lanciare un appello ai colleghi della Knesset e del Consiglio legislativo e per il loro tramite al popolo israeliano, erede di coloro che hanno dato al mondo intero messaggi di cultura e di spiritualità di ineguagliabile livello, ed al popolo palestinese, in cui cristiani e musulmani si sono fusi nel crogiolo di una nazione che sta per nascere ed il cui parto è particolarmente doloroso. Non abbiate paura, si deve dir loro, non temete né i vostri vicini né il mondo che vi guarda. L’Europa, malauguratamente ancora assente dalle iniziative diplomatiche, l’Europa comunque molto attiva e presente nella costruzione di questo paese, quest'Europa fraterna vi vuole come partner vivi e vitali.
costep_1998-12-16_6_13	Signor Presidente, onorevoli colleghi, alcune parole alla fine di un secolo che sul continente europeo ha visto tanti massacri e tentativi di sterminio di popoli diversi. Abbiamo probabilmente, e come diceva poc'anzi il collega Swoboda - senza voler dare lezioni a nessuno -, alcune cose da dire al resto del mondo. Di che cosa possiamo vantarci, noi che siamo la prima potenza commerciale del mondo, se, nel momento in cui parliamo, un uomo sta soffrendo in fondo ad una prigione o una donna sta forse per essere uccisa? Dobbiamo anche chiederci a che cosa servirebbe pronunciare tanti discorsi in quest'Aula, se, proprio sulla base del corpo legislativo che ci siamo dati nel corso degli ultimi cinquant'anni, ed in particolare negli ultimi dieci anni, non siamo capaci di dire, noi potenza industriale, indipendentemente dal nostro paese d’origine: non accettiamo più di lavorare con voi se non fate cessare i massacri, se non ponete fine alle torture. Se non lo fate, non avrete più alcuna possibilità di lavorare nemmeno con la più piccola delle imprese europee. Se non siamo capaci di imporre questa condizione, che non è dirigismo né dittatura morale, allora non siamo quello che, nonostante tutto, apparriamo agli occhi del mondo, ossia il nocciolo duro della democrazia. Quante democrazie esistono oggi nel mondo? In ogni caso non molte di più del doppio dei quindici paesi che rappresentiamo. È proprio questo che ci impone di assumerci i nostri doveri. Credo che sia confortante il fatto che oggi abbiamo accolto un certo numero di uomini e donne che si sono battuti per la libertà - e che ora stanno parlando in un’altra sala. Teniamo solo presente, e concludo, che questa libertà è fragile e può andarsene sbattendo la porta.
costep_1999-01-28_1_74	A livello comunitario, la gestione del patrimonio ittico è fondata su tre elementi principali: la fissazione di contingenti di cattura per alcune specie, la regolamentazione dello sforzo di pesca e le caratteristiche tecniche dei diversi attrezzi di pesca. Tale insieme consente di gestire le catture e di garantire la sopravvivenza dei diversi stock ittici. È vero che l’alieutica comporta uno spreco di risorse che è sostanzialmente imputabile ai rigetti in mare. La relazione della onorevole Hardstaff sottolinea correttamene tale problema e la sua complessità. Tuttavia il nostro gruppo ha presentato alcuni emendamenti su tale testo, poiché esso affronta in modo opinabile alcuni problemi attinenti alle tecniche di pesca, quali l’impiego dei sacchi a maglie quadrate o il divieto di utilizzo delle reti da posta derivanti. In merito all’uso della prima tecnica, molteplici studi scientifici hanno evidenziato che tale strumento è meno selettivo rispetto ai sacchi a maglie quadrate tradizionali in alcune circostanze e per determinate specie. È proprio per tale motivo che il Consiglio, quando ha adottato il regolamento 850/98, non ha ritenuto opportuno generalizzare tale sistema. Per quanto concerne l’utilizzo delle reti da posta derivanti, è la prima volta che tale attrezzatura per la pesca è posta in relazione al problema dei rigetti in mare. In tutto il mondo, fatta eccezione per le Istituzioni comunitarie, tali reti vengono considerate tra gli strumenti di pesca più selettivi. Infine, non possiamo non appoggiare la proposta di limitare o mettere al bando il rigetto in mare di alcune specie e chiediamo alla Commissione di valutarla con attenzione. Relazione Titley A4-0482/98
costep_1999-02-11_4_29	Signor Presidente, riteniamo che il Consiglio dei ministri ed ancor più il Consiglio europeo dispongano della maggiore legittimità relativa in seno alle Istituzioni europee poiché i cittadini vedono in essi la riunione dei loro rappresentanti di più alto livello. Nessun'altra Istituzione europea è riuscita ad ottenere un tale status : né il Parlamento europeo - sempre considerato come un’Assemblea secondaria - né tanto meno la Commissione, vista come un semplice organo di funzionari. Nell’interesse stesso dell’Europa, il fulcro deve essere costituito dall’Istituzione più legittima. Occorre quindi assegnare al Consiglio il diritto di prendere iniziative, nonché quello di controllare la Commissione e perfino di censurarla. Bisogna altresì conservare le decisioni all’unanimità su tutti i grandi temi. Su quest'ultimo punto, la relazione Bourlanges asserisce, e cito: l’unanimità è fondamentalmente inadatta a una presa di decisioni efficace e presenta, nella motivazione, oscuri calcoli che dimostrano come, con quindici attori, vi sia una possibilità su 32.769 di giungere ad un accordo. Il che è palesemente falso dato che oggi, in Europa, numerose decisioni sono prese ogni giorno per consenso generale. Di fatto, il sistema dell’unanimità obbliga ciascun partner a rispettare il punto di vista degli altri e a tentare di capirlo per poter negoziare meglio. Le decisioni che ne risultano sono più solide poiché sono prese in base ad un incontro di volontà. È indubbio che tale sistema possa essere più lento rispetto ad altri più autoritari, ma produce buoni risultati. Esso dovrebbe poter funzionare anche in un’Europa con venticinque o trenta membri. Abbiamo inoltre ricordato, con una proposta di emendamento, che occorrerebbe introdurre il compromesso di Lussemburgo nel Trattato come fattore comune a tutte le parti; purtroppo tale emendamento è stato respinto. Parallelamente si dovrà ammettere che un’Europa a venticinque non può essere monolitica e deve obbedire al modello della geometria variabile. Tutte le misure menzionate, compresa la geometria variabile, che consente di scegliere più liberamente le cooperazioni europee, consentiranno di rafforzare il legame tra l’Europa e le sue nazioni.
costep_1999-02-12_1_10	Signora Presidente, a proposito delle pagine 29 e 39 del processo verbale, il Presidente di seduta - mi pare fosse l’onorevole Martin - ha reso nota la decisione della Conferenza dei presidenti di anticipare al 22 e 23 marzo prossimi la mini-sessione prevista a Bruxelles per il 24 e 25 marzo. Vorrei ribadire quanto ho avuto modo di dire, a nome del mio gruppo, durante la Conferenza dei presidenti. Tale decisione non ci sembra opportuna né giuridicamente corretta. Non è opportuna perché il calendario è stato fissato da molto tempo, è stato adottato in Plenaria e la Plenaria non è stata informata del cambiamento. Non credo peraltro spetti alla Conferenza dei presidenti modificare un calendario già fissato. Il fatto che il Vertice si tenga a Berlino il 24 e 25 non ci impone di anticipare la sessione e di prendere a tutti i costi posizione prima del Vertice stesso. Sul piano giuridico, mi stupisco che la commissione per il controllo dei bilanci, una delle commissioni del nostro Parlamento, venga scavalcata in questo frangente. La relazione chiesta al comitato di esperti fa seguito alla non concessione del discarico 1996 e osserva la stessa procedura. La commissione per il controllo dei bilanci, in virtù dell’allegato al Regolamento che precisa le competenze delle commissioni, detiene il monopolio per tutte le questioni inerenti l’esecuzione del bilanci e la gestione finanziaria della Commissione. In virtù del paragrafo 11 del relativo allegato, essa ha competenza per esprimere un parere al Parlamento prima che quest'ultimo si pronunci. Il comitato di esperti non deve lasciare decidere ai gruppi politici, ma deve prima di tutto riferirsi alle persone competenti della commissione per il controllo dei bilanci. Ritengo pertanto che questa decisione non sia opportuna né giuridicamente valida. Applausi
costep_1999-03-09_6_13	Il gruppo dei deputati Indipendenti dell’Europa delle nazioni tiene conto naturalmente della specificità dell’agricoltura artica e ricorda che negli Stati membri dell’Unione europea sono catalogati più di 30 ecosistemi diversi. Per quanto attiene alla PAC, come indica il suo nome, essa è comune. Per questo motivo il gruppo dei deputati Indipendenti per l’Europa delle nazioni si è opposto agli articoli 3 e 7 della risoluzione presentata dal relatore, che in effetti propongono di attuare una politica agricola regionale specifica per l’agricoltura delle regioni artiche. Pur essendo possibile prendere in considerazione l’inserimento di produzioni specifiche come la renna in un’OCM esistente, quale quella per la carne bovina, non bisogna addurre il pretesto di un ecosistema peculiare per realizzare 30 politiche agricole specifiche invece di una politica agricola comune. Le dimensioni regionali della PAC vanno considerate sia a livello di politica di sviluppo rurale che di politica regionale. Tengo a ricordare che attualmente le zone subartiche fanno parte dell’obiettivo 6 e che nell’ambito di Agenda 2000 sono integrate nel nuovo obiettivo 1. Queste regioni fruiscono e sempre fruiranno anche in futuro di un sostegno specifico e consistente tale da compensare i costi aggiuntivi inerenti all’ecosistema. Le sovvenzioni comunitarie nel quadro della politica regionale per questa zona ammontano, lo ricordo, al 75 percento del costo totale dell’investimento strutturale. Di conseguenza, essendo stati adottati gli articoli 3 e 7, durante la votazione finale il nostro gruppo ha votato contro la risoluzione. Dopo la volontà di alcuni di sgretolare la PAC integrando il principio del cofinanziamento, contrario al Trattato e allo status specifico delle spese obbligatorie, altri oggi vorrebbero minare la PAC regionalizzandola sulla base di ecosistemi specifici. I deputati del nostro gruppo tengono alla PAC, che è stata una delle fondamenta della costruzione europea iscritta nel Trattato di Roma. È sorprendente che i difensori di un’Europa integrata e federale siano i distruttori dell’unica vera politica comune, insieme alla politica comune della pesca. Relazione Katiforis A4-0090/99
costep_1999-03-11_3_7	Signora Presidente, mi stupisce il fatto che ci possano essere emendamenti di compromesso in questa fase della discussione. La relazione è stata oggetto di numerose riunioni di commissione e di gruppi politici anche prima dell’esame in Plenaria. I termini per la presentazione di emendamenti sono scaduti. Sono quindi contrario a votare l’emendamento n. 182, che giunge troppo tardi. Per tornare alla mia domanda di poco fa in merito alla richiesta di votazione per parti separate, vorrei ricordare che il termine ultimo per la presentazione di siffatte richieste era martedì sera e non ieri sera.
costep_1999-05-04_5_16	Signor Presidente, le operazioni ora condotte contro la Serbia sono a ogni evidenza contrarie al diritto internazionale. Sono condannabili sul piano politico. Equivalgono a una violazione impunita dei diritti umani, diritti che gli autori di questa aggressione hanno sempre sulle labbra. E rischiano di degenerare, a scapito della sicurezza dell’Europa e forse del mondo. Operazioni palesemente contrarie al diritto internazionale. In primo luogo al diritto internazionale classico, che vuole che una guerra possa essere combattuta soltanto dopo essere stata dichiarata, cosa che non è invece avvenuta. Il governo degli Stati Uniti può anche fare a meno di mostrarci le immagini d’archivio del discorso di Roosevelt all’indomani dell’incursione giapponese su Pearl Harbour. Ricorderete certamente la citazione: questo giorno passerà alla storia come un giorno d’infamia, e tutto ciò perché il segretario di Stato americano, perfettamente informato, aveva fatto fare qualche ora d’anticamera all’ambasciatore giapponese giunto per consegnargli la dichiarazione di guerra, al solo scopo di poter approfittare dell’indignazione che si sarebbe impadronita dell’opinione pubblica statunitense e internazionale. Che il governo americano ci risparmi oggi la sua indignazione. Vi sono state tante altre infamie, molte delle quali commesse proprio su iniziativa del governo degli Stati Uniti d’America. Operazioni tuttavia contrarie anche, con ogni evidenza, allo statuto delle Nazioni Unite, in cui si prevede esplicitamente che il ricorso alla forza, fatti salvi i casi di legittima difesa, possa avvenire unicamente previa autorizzazione del Consiglio di sicurezza, di cui si è bellamente fatto a meno con un cinismo incredibile e in spregio di questa fondamentale disposizione del diritto internazionale: non è stata chiesta l’autorizzazione del Consiglio di sicurezza perché si sapeva benissimo che esso l’avrebbe negata. Operazioni contrarie anche allo statuto della NATO, ossia al Trattato dell’Atlantico del Nord, alleanza a finalità puramente difensiva, almeno originariamente, trasformata per l’occasione in un’alleanza offensiva che interviene all’esterno della propria sfera geografica, dal momento che la Jugoslavia non ha mai fatto parte dell’ambito geografico della NATO. Questo per quanto riguarda le violazioni del diritto. Per quanto concerne l’insegnamento politico da trarne, anche su questo piano i conti non tornano. Incoraggiando la secessione degli albanofoni del Kosovo, il cui comportamento non è sempre stato irreprensibile, si finisce per giustificare a posteriori ciò che si intendeva condannare, ossia il governo di Milosevic, in quanto se le rivendicazioni degli albanesi sul Kosovo sono legittime in forza della preponderanza etnica, allora altrettanto legittime erano le rivendicazioni di Milosevic verso l’annessione della Krajina croata, popolata in prevalenza da serbi, o verso l’annessione di parte della Bosnia, ugualmente popolata in parte da serbi. Qui i casi sono due: o ci si basa sui diritti etnici, ma questo punto ciascuno deve ovviamente avere la propria fetta di torta e occorre organizzare una conferenza internazionale per ridefinire le frontiere; oppure, ed è la mia posizione, si insiste sul rispetto delle frontiere internazionali quale grande principio per la sicurezza nelle relazioni internazionali, ma allora tale principio non può essere applicato selettivamente. Infine, parlando di diritti umani, si fa giustamente appello alla nostra compassione per le sorti dei poveri profughi, eppure si osserva che l’afflusso di profughi è divenuto massiccio dall’inizio dell’intervento e comunque, se il loro afflusso era così enorme anche prima dell’intervento, come si sostiene, perché nessuno ha previsto nulla per accoglierli? È evidente che non fanno altro che raccontarci frottole. In questa storia la menzogna regna sovrana, così come la propaganda a senso unico, che noi abbiamo già sperimentato in altre circostanze. In realtà, il governo degli Stati Uniti mira a imporre il proprio protettorato all’Europa. E Clinton, con un videogioco che gronda sangue, spera di far dimenticare i suoi giochi erotici nella Stanza Ovale. Come uomo, come politico, come ufficiale mi vergogno oggi di essere europeo.
costep_1999-05-05_8_9	Signor Presidente, è per convinzione e non per spirito di contraddizione che non voteremo a favore delle risoluzioni legislative concernenti la relazione Agenda 2000, tranne quella riguardante l’OCM vini, perché siamo contro le posizioni della Commissione e del Consiglio risultanti dal compromesso di Berlino. Come si può infatti essere soddisfatti di un compromesso che comporta una notevole riduzione del reddito degli agricoltori europei, conseguenza di una riduzione dei prezzi parzialmente compensata, in attesa di una loro totale eliminazione per soddisfare le esigenze dell’OMC? È risaputo, signor Presidente, che alcune produzioni agricole sono necessarie per l’equilibrio ambientale e per l’utilizzo del territorio dell’Unione europea. Tutto ciò, purtroppo, subirà seri contraccolpi per quanto riguarda alcune produzioni. Penso in particolare al settore dei semi oleosi e delle piante proteiche che, lo ricordo, sono elementi ideali del sistema di rotazione per la produzione di cereali di qualità, che costituisce uno dei nostri principali obiettivi. Quando avevo redatto i due pareri della commissione per l’agricoltura sull’Agenda 2000, avevo messo in guardia tutti i colleghi sulle difficoltà di bilancio che avremmo incontrato. Su tale punto, sono in gran parte soddisfatto del compromesso di Berlino volto a rivedere, se del caso, la linea direttrice agricola in funzione dei successivi ampliamenti e del fatto che sia stato preso in considerazione, nelle prospettive finanziarie, un adeguamento tecnico automatico annuale per tenere conto dell’inflazione. Speriamo solo che il principio delle spese obbligatorie non venga rimesso in discussione. Oltre alle conseguenze per il reddito degli agricoltori, il compromesso non prepara assolutamente i futuri negoziati dell’Organizzazione mondiale del commercio, o forse, segretamente, li prepara fin troppo bene. Tutte le riforme proposte verranno bocciate. L’unico acquis che i nostri partner accetteranno sarà la riduzione dei prezzi. Quanto agli aiuti compensativi, è evidente che i nostri partner cercheranno di smantellarli. Noi tutti sappiamo che in questo tipo di negoziati il motto è: ciò che è acquisito è acquisito, tutto il resto deve essere negoziato. L’agricoltura europea non deve scomparire. Oltre ad un ruolo economico e finanziario, gli agricoltori svolgono un ruolo sociale, culturale ed ambientale che si deve assolutamente privilegiare. Ascoltando i discorsi di Romano Prodi, ho constatato che, nel corso del suo mandato, egli prevede di rafforzare il ruolo dell’Unione europea nelle città. Mi consenta quindi, signor Presidente, di pormi una domanda: in tale contesto, qual è il futuro del mondo rurale con lo sviluppo dei Fondi strutturali a favore del mondo urbano, con i nuovi negoziati dell’OMC e con una PAC che è in contrasto con l’identità europea?
costep_1999-09-13_7_3	Signor Presidente, onorevoli colleghi, a nome del gruppo del Partito del socialismo europeo, vorrei dichiarare il nostro appoggio alla relazione della onorevole Jackson. Ritengo che si tratti di una questione importante. Infatti, in occasione del problema dovuto alla diossina, che pur non ha alcun legame diretto con la presente relazione, ci siamo resi conto che possiamo stilare tutte le direttive europee, tutte le raccomandazioni, tutte le leggi che vogliamo ma se l’ispezione non ne garantisce l’applicazione, si rischia di far nascere grandi dubbi nell’animo dei nostri concittadini sull’efficacia e l’interesse di tali norme. È necessario pertanto rendere comunitari il controllo e le ispezioni. Ovviamente, occorre trovare un giusto equilibrio fra la responsabilità degli Stati membri e l’intervento europeo. Al riguardo, noi appoggiamo la richiesta della onorevole Jackson di non accontentarsi dell’adozione di raccomandazioni ma di passare alla fase di direttiva vera e propria con criteri precisi, che ognuno degli Stati membri dovrà rispettare nello svolgimento delle sue ispezioni. Sosteniamo pertanto tutti gli emendamenti, con l’auspicio che la Commissione tenga conto della necessità di stabilire ambiti più rigorosi. Abbiamo ascoltato il nuovo Commissario designato, signora Waldstroem, che abbiamo interrogato sull’efficacia delle normative. Essa ha affermato che la Commissione intende essere più severa affinché, finalmente, le ispezioni siano efficaci e applicate rigorosamente. Auspichiamo per tanto che gli emendamenti del Parlamento siano accolti. Dopo gli esempi vissuti con la diossina siamo perfettamente consapevoli dei rischi che corriamo. Dobbiamo quindi progredire in modo ragionevole e rigoroso per conseguire un’ispezione europea efficace degli Stati membri, nell’ambito di una visione europea. Ma la seconda fase è costituita dalla creazione di ispettori europei, direi di super-ispettori, che potranno verificare il buon funzionamento delle ispezioni condotte dagli Stati membri. Se non dovessimo procedere in tal modo, ecco che alla prima crisi dovuta alle lacune ispettive di uno Stato membro e alla carenza di una logica europea di ispezione, si ricorrerà alla creazione di una agenzia indipendente per gestire la questione alimentare come è stato suggerito nel corso della discussione su questo tema. Non credo sia la risposta giusta. La risposta giusta invece è costituita da ispezioni, controlli, regole, pilotate politicamente dalle istanze rappresentative della nostra Unione e nelle quali il Parlamento europeo deve assumere le sue responsabilità. Invitiamo pertanto la Commissione a tenere conto delle proposte contenute nella relazione della onorevole Jackson rispetto all’elaborazione di una direttiva e, al contempo, al varo di una nuova fase per le ispezione comunitarie.
costep_1999-09-15_3_11	Signora Presidente, come gli oratori precedenti, credo che né la creazione di uno spazio giudiziario europeo, né l’introduzione di regole generali per il controllo dell’immigrazione risolveranno i problemi della criminalità tranfrontaliera e dell’immigrazione. È un’altra illusione sbandierata di fronte all’opinione pubblica europea per indurla a credere che l’Europa è in grado di risolvere i problemi dei cittadini. Vorrei parlarvi, con qualche anticipo, della prossima Conferenza intergovernativa, che in effetti è già in preparazione, senza che se ne conoscano, tuttavia, le esatte condizioni. Le elezioni europee hanno rivelato una disaffezione molto profonda delle popolazioni d’Europa nei confronti dell’Unione europea. Le domande che si è posta l’opinione pubblica si possono così riassumere: per quali aspetti l’Europa apporta un plusvalore e migliora i nostri sistemi decisionali? L’Europa ci ha portato una maggiore crescita economica, un maggiore benessere nella vita quotidiana o la speranza di partecipare ad una grande avventura? La risposta in molti paesi è stata negativa, a cominciare dai Paesi Bassi - cosa che peraltro mi ha un poco sorpreso, perché è in questo paese che sono stati firmati i Trattati di Maastricht e di Amsterdam. Un numero sempre maggiore di persone comincia a dubitare dei valori di un’integrazione a passo forzato e del valore stesso dei Trattati che il Commissario Barnier, passato senza esitazioni dal gaullismo al centrismo, vorrebbe vedere costituzionalizzati. Tuttavia, onorevole Bourlanges, trent' anni fa lei era gaullista, mentre oggi è il contrario di un gaullista, poiché è diventato centrista. In altre parole, l’obiettivo della prossima CIG non dovrebbe essere quello di rafforzare il processo istituzionale, ma, al contrario, di alleggerirlo, vale a dire di limitare le competenze dell’Unione, tornando ad un mercato comune rispettoso dell’ambiente e della salute pubblica. Del resto, il Commissario delegato Lamy ha definito la costruzione europea un fenomeno privo di determinismo storico, creazione umana e fragile. Aveva dubitato che vi fosse realmente un futuro Il Presidente ritira la parola all’oratore
costep_1999-10-27_5_6	Signor Presidente, signora Commissario, mi rallegro del fatto che al Parlamento europeo abbia potuto avere luogo questa discussione sull’ondata di ristrutturazioni di imprese alla quale assistiamo e sull’emorragia di posti di lavoro che l’accompagna. Il gruppo cui appartengo lo aveva auspicato da quando è scoppiato il caso Michelin, ossia, in altre parole - è stato ripetuto poc' anzi - dall’annuncio contemporaneo da parte della direzione di questa grande impresa, dinanzi ad alcuni analisti finanziari, della realizzazione di consistenti profitti da un lato e della decisione di eliminare in Europa 7.500 posti di lavoro dall’altro. Anche se è stata subito accolta favorevolmente dalla Borsa - dove il titolo ha compiuto un balzo in avanti -, quest' iniziativa ha invece suscitato profonda indignazione in vasti settori dell’opinione pubblica, in particolare in Francia, ma anche altrove come io stesso ho avuto modo di constatare. In un certo senso, il cinismo del metodo Michelin ha avuto l’effetto di decuplicare il fenomeno di rigetto provocato dalla strategia capitalistica moderna, cosiddetta dello share-holder value, che tende alla creazione di valore per l’azionista e che sempre più spesso consiste nel subordinare tutto, in primo luogo i costi giudicati insopportabili rappresentati dai lavoratori, alle esigenze bulimiche degli azionisti che finanziano l’impresa. La Michelin purtroppo è lungi dall’essere un’eccezione in materia. Il suo annuncio provocatorio si inserisce nel quadro di una vera e propria cancrena che non possiamo lasciar sviluppare senza reagire, salvo rinunciare a qualsiasi controllo dello sviluppo socioeconomico e, di conseguenza, all’ambizione di promuovere un modello sociale europeo nell’ambito della mondializzazione. Lo stesso vale per la Olivetti che, dopo aver trovato i capitali necessari per la succosa OPA relativa alla Telecom Italia, ha programmato l’eliminazione di 13.000 posti di lavoro, per la Alcatel che, per riconquistare la fiducia degli azionisti, ha reso noto nella stessa occasione un utile netto di 15 miliardi di franchi, vale a dire 2,3 miliardi di euro, e l’eliminazione di 12.000 posti di lavoro, e per il settore bancario dove l’arrivo dell’euro da dato una vera e propria sferzata alle fusioni-acquisizioni divoratrici di posti di lavoro e ha determinato un riorientamento delle banche verso attività finanziarie, se non addirittura speculative. Il triste record va alla Renault che, liquidando in modo brutale i posti di lavoro alla Nissan, soddisfa i suoi azionisti, anche a costo di esportare in Giappone l’immagine più detestabile dell’Europa, non senza eliminare di riflesso diverse migliaia di posti di lavoro nella stessa Unione europea. Che cosa possiamo fare quindi? Vi sono aspetti che rientrano nella sfera di competenza dei governi, in particolare la riforma delle leggi sui licenziamenti cosiddetti economici. In nessun caso un’impresa fiorente dovrebbe poter ridurre il proprio organico, o addirittura licenziare parte dei suoi dipendenti. Vi sono quindi altri aspetti che è compito dell’Unione europea affrontare. Lo scorso gennaio, signora Commissario, il Parlamento europeo ha modificato la direttiva sull’informazione e la consultazione dei lavoratori. Stiamo ancora aspettando che la Commissione riprenda tali emendamenti. Penso che oggi si debba comunque andare oltre. A titolo d’esempio, si dovrebbe imporre alle imprese un periodo di sospensione di sei mesi di qualsiasi piano di ristrutturazione per consentire una valutazione sindacale indipendente; se l’impresa ha ricevuto aiuti pubblici - questo è già stato detto - fra cui aiuti a livello europeo, il mancato rispetto delle norme stabilite dovrebbe comportarne la restituzione; nello stesso spirito, nella direttiva sui comitati aziendali europei si dovrebbe sensibilmente rafforzare il ruolo di questi ultimi e la tutela dei delegati del personale. Spetta quindi alla Commissione presentarci al più presto due proposte di direttiva rivedute. Infine, alla vigilia dell’apertura dei negoziati dell’OMC, mi preme sottolineare la necessità per l’Europa di affermare la sua volontà politica, in particolare in materia di politica industriale, con al centro l’occupazione, la creazione di ricchezze, lo sviluppo territoriale. Di fronte alle nuove tecnologie ed alla rivoluzione dell’informazione, vi è spazio per una nuova concezione della produttività, fondata non sul razionamento delle spese sociali, ma sulla promozione delle capacità umane. In controtendenza rispetto alla totale deregolamentazione, oggi l’Unione europea può, se vuole, dotarsi di strumenti che le consentano di dare impulso a tale politica, dalla tassazione delle operazioni speculative all’attuazione di un sistema di stanziamenti selettivo che incoraggi la creazione di posti di lavoro e ne dissuada l’eliminazione in massa. Dal canto suo, il mio gruppo intende rivolgersi alle principali organizzazioni sindacali europee per uno scambio di esperienze e, se del caso, per lanciare l’idea di una petizione europea che consenta ai cittadini di influire sulle decisioni future. Vi è stato, signor Presidente, un effetto Vilvorde, della cui portata tutti si ricordano, ma che non si è tradotto in nuove regole. Da parte nostra auspichiamo che l’effetto Michelin sfoci in cambiamenti concreti. Penso che sia questo il metro di valutazione con cui i nostri concittadini, posti di fronte alle ristrutturazioni di cui oggi discutiamo, giudicheranno la reale portata della nostra solidarietà.
costep_1999-11-04_5_24	La settimana scorsa mi sono pronunciato sulla questione Michelin e sul vero e proprio scandalo costituito dal licenziamento collettivo in un’impresa peraltro prospera. Vorrei oggi esprimere la mia opinione sugli orientamenti per l’occupazione per l’anno 2000. È il Trattato di Amsterdam che me ne offre la possibilità e ne approfitto per precisare quanto mi pare importante che il Parlamento europeo sia consultato in maniera formale su tale tema. Non si tratta oggi di aggiungere nuovi orientamenti poiché la base adottata nel 1997 sembra funzionare, quanto di modificarli basandosi sulla relazione congiunta sull’occupazione 1999 ed adattandoli alla nuova situazione socioeconomica. Tale bilancio mostra che, in effetti, si sono registrati progressi dal 1998, poiché la disoccupazione è passata dal 10,1 al 9,9 percento, e che la popolazione attiva conta 1,8 milioni di persone in più. Tuttavia tali cifre positive non devono nascondere le grosse disparità ed i problemi che perdurano. La disoccupazione giovanile rimane infatti vicina al 20 percento! La metà dei disoccupati dell’Unione europea è composta da disoccupati di lungo periodo. Numerosi posti di lavoro rimangono precari e 60 milioni di persone vivono al di sotto della soglia di povertà. Occorre quindi impartire nuovo slancio alla strategia europea in materia di occupazione e prefiggersi obiettivi ambiziosi, come quello di dimezzare la disoccupazione in cinque anni. Tale scopo è raggiungibile solo agendo su molteplici fronti ed utilizzando sia metodi preventivi che azioni correttive. Ciò passa in particolar modo attraverso una riforma ed un ammodernamento dell’istruzione e della formazione che devono arrecare beneficio a tutti, senza alcuna discriminazione fondata sull’ambiente sociale o sulla persona, e che devono integrare i cambiamenti tecnologici ed informatici tramite un’accanita lotta contro tutte le forme di disoccupazione e di lavoro precario. Bisogna a tutti i costi impedire alle persone di istallarsi in una situazione di disoccupazione. Per inserirsi nel mondo professionale, i disoccupati hanno, in effetti, bisogno di sostegno, di orientamento e di motivazioni. Bisogna individuare misure creative che possano adattarsi alle diverse situazioni nazionali e rispettare la dignità dei disoccupati. Bisogna tuttavia fare attenzione. Non si deve cadere nella trappola tesa da alcuni politici i quali affermano che, poiché si è disoccupati, si deve accettare qualsiasi lavoro perché un lavoro precario è meglio di niente! L’obiettivo è l’inserimento dei disoccupati nel mondo professionale in maniera durevole ed in modo che essi possano godere di pieni diritti!
costep_1999-11-16_5_16	Signor Presidente, onorevoli colleghi, gli aspetti ambientali nel settore energetico sono importanti. Per questo ringrazio sentitamente l’onorevole Chichester per la sua relazione che sostanzialmente affronta le questioni giuste. Il fabbisogno energetico in Europa viene coperto per oltre il 50 percento con il petrolio e per il 25 percento con il gas; ciò significa che quasi ¾ dell’energia che utilizziamo viene ottenuta da combustibili fossili. Tenendo conto che il fabbisogno energetico dell’Unione europea viene soddisfatto per oltre il 50 percento con le importazioni, è doveroso chiedersi in che modo possiamo garantire la sicurezza degli approvvigionamenti, non soltanto pensando al cambiamento climatico a livello mondiale dovuto alle conseguenze della CO2 - che ci riguardano già e ci riguarderanno in futuro se non prenderemo provvedimenti - ma, soprattutto, in considerazione di eventuali cambiamenti del clima politico. Per ciò che riguarda i cambiamenti del clima politico, vorrei far rilevare che dipendiamo soprattutto da determinati settori. Deve essere importato il 39 percento dei gas consumati e il 41 percento di essi provengono da Stati CSI. Nell’Unione europea il consumo di gas subisce attualmente un rapido incremento e le importazioni nell’UE continuano ad aumentare dello 0,9 percento all’anno. Nel settore ambientale sono già stati compiuti dei progressi. Le emissioni di CO2 sono costanti o in lieve aumento; nelle emissioni di SO2 si è registrata una riduzione del 30 percento dal 1990 al 1994; per ciò che riguarda le emissioni di NOx, la percentuale raggiunta è del 9 percento. L’energia nucleare non può rappresentare la soluzione. Per questo la delegazione austriaca ha deciso di astenersi sul considerando L e sul paragrafo 5. L’energia nucleare viene sostituita in misura crescente dal gas. Pertanto la sicurezza degli approvvigionamenti in questo settore assume per noi particolare importanza ed è per tale ragione che il Parlamento non cederà nei negoziati con il Consiglio su ALTENER e SAVE a proposito degli stanziamenti di 81 milioni di euro e di 68 milioni di euro. Dobbiamo garantire la sicurezza degli approvvigionamenti e la competitività nel settore energetico!
costep_1999-11-17_4_15	È risaputo che, all’interno dell’Unione europea, la violenza contro i bambini, i giovani e le donne si mantiene ad alti livelli, il che lede il loro diritto alla vita, alla sicurezza, alla libertà, alla dignità e all’integrità fisica ed emotiva, oltre a costituire una minaccia per la salute fisica e psichica delle vittime di tale violenza. Pertanto è importante che la relazione in oggetto sia approvata e noi deploriamo unicamente il fatto che una serie di vicissitudini nel corso della procedura abbiano condotto ad un suo rallentamento, dal momento che fa seguito alla Conferenza di Pechino del 1995. Speriamo che il programma d’azione comunitaria DAPHNE 2000-2003 sia finalmente approvato ed attuato, affinché si possano sostenere misure destinate a prevenire la violenza esercitata contro i bambini, i giovani e le donne. Tuttavia è deplorevole che la dotazione finanziaria prevista sia così bassa. Speriamo che, data la gravità della situazione e la necessità urgente di contribuire ad alleviare le sofferenze che la violenza continua a generare, possa essere aumentata entro breve termine. Relazione Haug A5-0052/1999
costep_1999-12-01_6_3	Vorrei far presente una questione alla signora Commissario. Per combattere il doping, l’Unione europea deve battersi contro l’eccessiva commercializzazione dello sport che ha portato ad un triplicarsi delle competizioni sportive. Ecco il motivo del doping. Fino a quando il Tour de France e il Giro d’Italia saranno così lunghi e fino a quando ci saranno tre partite a settimana per le squadre di calcio professionistiche, fino ad allora ci sarà il doping. Finché non si sarà regolamentato lo sport e il numero delle competizioni il doping esisterà. Se non ottemperiamo al nostro dovere elaborando una direttiva europea per la tutela degli sportivi, ivi compresi i professionisti, non affronteremo le radici né le cause del doping.
costep_1999-12-17_6_5	Signor Presidente, noi non voteremo a favore della relazione Savary e ciò per ragioni legate alla scelta di questo paese e per considerazioni più generali relative all’aiuto finanziario. Se infatti non solleviamo alcuna opposizione nei confronti dello Stato sovrano del Tagikistan, non per questo riteniamo che gli Stati europei debbano scostarsi dalle priorità, o più precisamente dalla priorità che si sono prefissi di conseguire da molto tempo in materia di cooperazione. Tale priorità è stata avviata oramai da un quarto di secolo con gli accordi di Lomé. Per ragioni di carattere geografico ma anche storico, agli europei è sembrato necessario dare vita, negli anni '70, ad un’azione di cooperazione di ampia portata con i paesi africani, dei Caraibi e del Pacifico in una forma molto originale nota con il nome di accordi di Lomé. Tale sistema consentiva ai nostri partner del Sud di beneficiare di prezzi stabili per le derrate dalle quali ricavano l’essenziale delle loro risorse, al riparo da un libero scambio generalizzato che, come possiamo purtroppo constatare, porta attualmente alla rovina le economie più deboli. Ora, per effetto non tanto della mondializzazione quanto dell’ideologia mondialista accettata in modo acritico dalle nazioni europee, assistiamo da diversi anni al progressivo ed inesorabile smantellamento degli accordi ACP, alla negazione dei loro principi di base e, soprattutto, alla diminuzione dei contributi di numerosi paesi europei al Fondo europeo di sviluppo. Allo stesso tempo si moltiplicano i cosiddetti aiuti finanziari eccezionali, concessi ai paesi più diversi del pianeta senza che vi sia un piano d’insieme, in modo tale che la nostra politica di cooperazione consiste in ampi e vaghi aiuti a pioggia e, in definitiva, non è più una politica. A questa considerazione particolare se ne aggiunge una seconda. Se oggi il Tagikistan versa nelle difficoltà economiche enumerate nel rapporto, come del resto accade in molti paesi del pianeta, ciò avviene perché tale paese è vittima di un’apertura sconsiderata delle frontiere e del gioco smisurato degli imperi. Ci sembra che non esista altra soluzione se non la ricostituzione di un ordine internazionale del commercio che rispetti la sovranità degli Stati, il loro ritmo e le loro modalità di sviluppo. Dovremo rispettare anche le loro tradizioni, che non riusciremo a cancellare con un colpo di bacchetta magica per il semplice fatto che avremo imposto le elezioni, i diritti dell’uomo e ciò che, in modo affrettato, chiamiamo democrazia.
costep_2000-02-03_2_49	L’ascesa di Jörg Haider grazie alla formazione di un governo del Partito austriaco della libertà e della destra conservatrice, segna il terribile ritorno in Europa di un mostro generato dal liberismo. Il FPÖ deve il suo successo tanto ai certificati di rispettabilità rilasciati dalla destra e dalla socialdemocrazia austriache quanto alla politica di queste ultime; i disastri sociali causati da questa politica hanno spianato la strada al populismo dell’estrema destra. La risoluzione preannuncia eventuali misure diplomatiche per isolare politicamente il nuovo governo, senza fare il minimo cenno alle cause profonde della ricomparsa del fascismo. Essa si spiega con lo sgomento delle popolazioni vittime del re denaro e con la scelta delle classi dirigenti di promuovere un regime forte al fine di estendere sempre più le politiche d’austerità e di deregolamentazione. Nell’opporci al discorso xenofobo di un apprendista dittatore nostalgico del Terzo Reich, ogni occasione è buona per esprimere la nostra solidarietà agli antifascisti austriaci. È per questo motivo che votiamo a favore di questa risoluzione, nonostante i riferimenti ipocriti a un modello democratico europeo che assomiglia sempre più a una roccaforte che perseguita, allontana e incarcera gli immigrati irregolari e scheda i minori.
costep_2000-03-14_4_6	Signor Presidente, signora Commissario, non potendo respingere la direttiva sul cioccolato che, nella versione attuale, è inaccettabile, il Parlamento ha per lo meno il dovere di migliorarla. In un primo momento dobbiamo porci l’interrogativo sulla pertinenza di questa direttiva che modificherà la definizione di cioccolato. Il Parlamento europeo deve sapere che il codex alimentarius, che fornisce la composizione del cioccolato a livello internazionale, indica che è prodotto a partire dal burro di cacao. Stando così le cose, con quale diritto l’Unione europea, memore delle tradizioni alimentari di taluni Stati membri che chiamano a torto cioccolato prodotti contenenti grassi vegetali diversi dal burro di cacao, intenderebbe imporre la modifica della definizione stessa di cioccolato? Autorizzando oggi l’aggiunta del 5% di materie o grassi vegetali diversi dal burro di cacao, il Parlamento europeo aprirebbe la strada a ben altre imposture. Perché non definire domani olio d’oliva un olio al quale sarà stato aggiunto olio di palma? In un secondo tempo, se il testo della posizione comune non sarà modificato, i consumatori avranno bisogno della lente di ingrandimento per cercare la composizione dei prodotti a base di cioccolato. Proprio per tale motivo chiedo ai miei colleghi di approvare gli emendamenti che consentiranno ai consumatori di distinguere al primo sguardo la differenza fra il vero cioccolato e certo cioccolato arricchito di grassi vegetali diversi dal burro di cacao. Infine, noi paesi produttori, che già oggi sappiamo che il prezzo del cacao è ai minimi storici, rischiamo domani, con una presa di posizione, di farlo crollare. Per evitare il caos nei paesi produttori, il Parlamento europeo deve imporre uno studio di impatto sull’andamento delle esportazioni. Pertanto vi chiedo di sostenere tutti gli emendamenti presentati dai membri della commissione per l’ambiente, la sanità pubblica e la politica dei consumatori.
costep_2000-03-15_2_27	Signor Presidente, nonostante le relazioni presentateci vadano nella giusta direzione, non condividiamo i considerando che esprimono tanto autocompiacimento per gli attuali Trattati. Per rendere efficace la lotta contro la discriminazione sono necessarie misure più ampie e soprattutto più concrete. Occorre quindi abolire le restrizioni legate alla nazionalità riguardanti l’accesso al pubblico impiego; a tale proposito le Istituzioni comunitarie e gli Stati devono dare il buon esempio. Allo stesso modo, una piena cittadinanza presuppone il diritto di voto per tutti i tipi di elezioni da parte degli extracomunitari residenti nell’Unione. Fin quando non verranno loro riconosciuti i diritti politici, essi saranno sempre vittime di discorsi demagogici e di provvedimenti discriminatori. Se la loro condizione di contribuenti giustifica l’accesso a tale diritto, perché limitarlo ai livelli locale ed europeo? Infine, in Europa si rende necessaria una regolarizzazione di tutti i clandestini, che permetterebbe di contrastare il commercio di manodopera e di frenare l’odio xenofobo, come quello che si è scatenato recentemente in Spagna. Ciò presuppone una rottura nei confronti delle disposizioni degli accordi di Schengen, di Amsterdam e di Dublino, veri e propri insulti al diritto d’asilo. Per concludere, riteniamo che la battaglia contro il razzismo non debba essere condotta esclusivamente con armi giuridiche, per quanto efficaci, bensì attraverso misure concrete che pongano fine alla disoccupazione e all’esclusione. È su questo terreno che va accettata la sfida.
costep_2000-03-15_3_45	Nel dibattito sulla qualità dell’aria discutiamo, grazie alla relazione Davies, del problema della presenza d’ozono nell’atmosfera. Tutti gli esperti sono d’accordo: è indispensabile inasprire le norme in materia di qualità dell’aria per far sì che, in tutta l’Unione europea, i cittadini siano protetti in maniera efficace contro i rischi che la presenza d’ozono nell’aria comporta per la salute. Gli effetti dell’ozono sulla salute sono vari: irritazione degli occhi, del naso e della gola, disturbi respiratori, tosse, mal di testa, eccetera. L’ozono contribuisce inoltre a scatenare crisi d’asma, a deteriorare le funzioni respiratorie e ad accrescere la reattività dei bronchi. A lungo andare, questo può anche provocare un invecchiamento prematuro dei polmoni. Tale constatazione è perlomeno spaventosa e costituisce il motivo per cui accolgo con estrema soddisfazione la proposta di direttiva, che mira infatti a modificare la legislazione comunitaria vigente in materia d’ozono, conformemente ai requisiti della direttiva quadro 96/62/CE del Consiglio in materia di valutazione e di gestione della qualità dell’aria ambiente. La direttiva fissa obiettivi a lungo termine nonché valori-obiettivo intermedi per l’ozono nell’aria ambiente, oltre ad introdurre un quadro di norme volte a tutelare la salute umana e l’ambiente. Infine, essa invita gli Stati membri a controllare le concentrazioni d’ozono nonché a renderne pubblici i risultati. La direttiva sarà quindi uno strumento di riferimento per il livello d’ozono nell’aria ambiente. Per fissare gli obiettivi a lungo termine, la Commissione propone di utilizzare gli orientamenti adottati nel 1997 dall’Organizzazione mondiale della sanità per la qualità dell’aria. Lo scopo principale è quello d’impedire il superamento dei massimali e di evitare quindi effetti nocivi sulla salute umana e sull’ambiente. Tuttavia, le proposte della Commissione non fissano alcuna data per la loro realizzazione, il che è deplorevole. In un primo tempo, vengono stabiliti valori-obiettivo. L’obiettivo consiste nel raggiungerli per quanto possibile entro il 2010. Tali valori si fondano anche sugli orientamenti dell’OMS, ma ne viene ammesso il superamento per un certo numero di giorni all’anno. È il caso di sottolineare che la proposta della Commissione non tiene conto dei cambiamenti che potrebbero risultare dagli impegni assunti dalla Comunità in materia di mutamento climatico. Ora, questi ultimi prevedono una riduzione dell’8 percento per quanto riguarda i gas a effetto serra. Se tali impegni vengono rispettati, gli Stati membri dovrebbero essere più ambiziosi in merito ai valori-obiettivo per la riduzione dei livelli d’ozono. In conclusione, sono relativamente soddisfatto del testo della proposta di direttiva in quanto essa costituisce una tappa importante per la realizzazione dell’obiettivo principale fissato nel Quinto programma d’azione in materia d’ambiente: non superare mai i livelli critici d’ozono nell’aria ambiente. Relazione Myller A5-0063/2000
costep_2000-03-15_4_4	Signora Presidente, onorevoli colleghi, per consolidare l’azione di difesa dei diritti umani all’interno dell’Unione, è importante innanzitutto preoccuparsi dei più fragili, vale a dire soprattutto dei più poveri. La prima violazione dei diritti umani consiste nel non permettere a tutti di vivere in modo decente. È il rispetto della persona che deve costituire la nostra guida, per far sì che la miseria non distrugga più gli individui e le famiglie, perché i bambini non siano più strappati ai loro genitori a causa della povertà e, infine, affinché non sia rifiutato il semplice diritto di associazione a coloro che non beneficiano neanche del diritto al lavoro. L’obiettivo dev'essere quello di creare condizioni di vita adeguate per tutti i cittadini. Nessuno dev'essere vittima della povertà e dell’esclusione. Tutti hanno diritto all’istruzione, alla cultura, all’assistenza sanitaria, ad un alloggio decente e ad un reddito che permetta di condurre una vita dignitosa. Occorre ribadire il nostro rifiuto della povertà, affermando non solo il diritto di ognuno all’integrità fisica e mentale, ma anche che tutto ciò ha come presupposto essenziale il diritto ad una vita decente. Il concetto di fratellanza potrebbe costituire l’idea chiave del XXI secolo? Se in ogni essere umano vi è il bisogno vitale di sognare, è proprio nella fratellanza che oggi si traducono le nostre fondamentali speranze nei confronti dei più poveri. È la fratellanza che dà un senso alla solidarietà, che rifiuta l’esclusione e la solitudine e fa rispettare le differenze. È quindi la fratellanza che deve ispirare i diritti dei più poveri. Il nostro sarà un secolo di progresso, in cui verranno realizzate le utopie più inaudite. La fratellanza è una di queste, onorevoli colleghi, e la realizzeremo insieme.
costep_2000-03-16_3_8	Tendo a concordare con quest'osservazione; forse dovremmo chiedere alla commissione per gli affari costituzionali (competente per l’interpretazione del Regolamento) di controllare l’esatta procedura in uso. È evidente che se una relazione proviene da una commissione, quest'ultima può chiederne il rinvio in commissione. Ma se essa è stata inserita nell’ordine del giorno all’inizio della settimana, non sono certo che i deputati possano chiedere di posporla; sono in dubbio, e quindi dovremmo interpellare la commissione per gli affari costituzionali.
costep_2000-03-29_2_8	Signora Presidente, vorrei informare l’Assemblea su un incidente avvenuto durante una riunione congiunta della delegazione del Parlamento europeo per le relazioni con il Canada e della sua omologa canadese giunta in visita la settimana scorsa. Signora Presidente, l’onorevole Sturdy, presidente della nostra delegazione, le ha scritto stamani per confermare quanto dirò, in quanto non poteva essere presente oggi. In questa riunione è avvenuta una cosa piuttosto sorprendente. Il presidente della delegazione canadese, senza alcun motivo, si è improvvisamente lanciato in una serie di attacchi personali piuttosto aspri contro di me, a tal punto che i membri della sua delegazione hanno preso la parola per dissociarsi da lui. Tutti si sono meravigliati del suo comportamento. Ciò è deplorevole, perché la visita procedeva nel migliore dei modi e perché a noi interessa mantenere ottimi rapporti con il Canada dopo anni difficili, soprattutto a causa della guerra della pesca. Occorre ristabilire tali buoni rapporti e per questo esprimiamo la nostra ferma riprovazione di fronte a simili incidenti. Mi rivolgo a lei, signora Presidente, affinché chieda spiegazioni al governo canadese sul significato di tali affermazioni.
costep_2000-04-12_12_7	Signor Presidente, onorevoli colleghi, la molteplicità delle lingue è fonte di ricchezza culturale. Ringrazio il relatore, onorevole Graça Moura, per aver restituito al dibattito questa dimensione che all’inizio mancava drammaticamente, per aver affermato senza esitazioni che non ci troviamo solo di fronte ad un problema tecnico d’informazione e di comunicazione e per aver ricordato che la diversità delle lingue è il prodotto di una civiltà scritta ed orale. Si deve evitare un approccio funzionalistico ed utilitaristico nei confronti delle lingue, perché esso trascura che dalla lingua scaturisce il pensiero e dal pensiero la cittadinanza. Imparare almeno due lingue mi sembra quindi il minimo per accompagnare la dinamica della democrazia europea, nonché per assicurare la mobilità di studenti e lavoratori. Mi chiedo solo di quali mezzi disporremo d’ora in poi oltre a qualche buona parola e a un po' di denaro per condurre a buon fine tale politica. Dobbiamo poter pensare nella nostra lingua materna ed anche in altre lingue. Come francese, sono convinta che parlare francese vada di pari passo con l’uso di lingue straniere. Ecco perché occorre convincere genitori, insegnanti e politici che l’apprendimento delle lingue deve iniziare fin dal livello scolastico elementare, se non addirittura da quello prescolare. Anche per questa ragione l’interpretazione e la traduzione non possono essere relegate, come avviene tuttora, sotto la denominazione di competenze collegate. Non possiamo limitarci a difendere la diversità delle lingue ed a reclamare il rispetto delle differenze. Occorre un’Europa che assuma un’identità risultante dalle diverse identità e non si limiti a mutuare le differenze. Tutto questo ci porta alla discussione sulle lingue ufficiali della Comunità e le lingue riconosciute, nazionali o regionali, di tutti i paesi di oggi e di domani, in particolare nel quadro dell’ampliamento, che, come sappiamo, sul piano delle lingue è preoccupante. Per il cittadino europeo le lingue costituiscono anche un patrimonio, che inizia con il greco antico ed il latino; tutti l’abbiamo sottolineato in seno alla commissione: non dobbiamo perdere queste lingue. Il cittadino non deve trascurare alcuna lingua e non deve neppure dimenticare quelle degli immigranti la cui presenza nei nostri paesi è molto rilevante, né il linguaggio gestuale che è la lingua minoritaria per eccellenza. A mio avviso, una valida campagna di sensibilizzazione deve presentare la lingua come una materia di apprendimento ed un meccanismo di scambio, ma anche ricordare che la lingua è anche un piacere ed un gioco.
costep_2000-04-14_5_5	Signor Presidente, vorrei in primo luogo ringraziarla per il modo in cui ha gestito la seduta di questa mattina. Ha subito la tempesta e ha resistito senza aiuto da parte della Commissione. Tuttavia, signora Commissario, vorrei che anche le istituzioni dell’Unione europea - e credo che ciò sia essenziale - dessero prova della solidarietà che unisce gli Stati membri, in particolare in occasione di catastrofi o di sinistri eccezionali, come è avvenuto il 26 dicembre scorso con la tempesta che ha causato un danno senza precedenti in molte regioni forestali di Francia, Germania e Austria. È in effetti urgente mobilitare gli strumenti di cui dispone l’Unione per aiutare le regioni colpite e dare alle persone e alle aziende in questione aiuti che sono tanto più urgenti in quanto le operazioni di rimozione, stoccaggio e valorizzazione del legname non possono essere rinviate nel tempo, pena gravi conseguenze sia sulla qualità dei prodotti che sulla ricostituzione o sulla protezione degli ecosistemi forestali. Così, nella sola regione dell’Alsazia, sono stati distrutti più di 6,5 milioni di metri cubi di alberi, il che rappresenta, a seconda delle essenze, da uno a tre anni di raccolto. È ovvio che l’afflusso di legno sul mercato determinerà un crollo dei prezzi, che indebolirà ulteriormente gli opratori economici di questo settore. Ma ancora una volta, la strutturazione professionale del settore può favorire la ricerca di soluzioni concertate tra il livello a monte, che gestisce le disponibilità forestali, e quello a valle, che le valorizza. Il sistema delle organizzazioni di categoria creato in Francia può incontestabilmente svolgere un ruolo di primo piano nella ricerca e nell’elaborazione di queste soluzioni concertate. Studiate in modo da non difendere gli interessi di questa o quella categoria professionale, esse privilegiano in effetti la tutela di tutto il settore, assicurano la promozione della causa del legno e verificano il rispetto dei grandi equilibri interni che permetteranno di consolidare tutto l’insieme. Di dimensione regionale, le organizzazioni di categoria hanno inoltre un impatto locale e possono agire rapidamente nelle situazioni critiche come quella con la quale sono confrontate le nostre aziende che lavorano nel sistema foresta-legno. È quindi opportuno privilegiare i contatti diretti con i partner potenziali, visto soprattutto che le organizzazioni di categoria sono anche gli interlocutori degli enti territoriali e dei pubblici poteri nazionali nella definizione delle politiche forestali e, quindi, nella ricerca di soluzioni d’emergenza in caso di crisi. Possono anche individuare i punti di blocco che rallentano l’attuazione dei programmi di salvaguardia. È per questo che vi chiedo di non ignorare, nel vostro dispositivo di consultazione, la consultazione diretta con gli addetti a questo settore. Del resto, le prescrizioni normative possono costituire un freno che varia a seconda degli Stati, come avviene per le misure per lo stoccaggio delle cortecce, per quanto riguarda i requisiti di impermeabilità del terreno, i limiti dei prelievi di acqua al 5 percento della portata delle magre in Francia, al 30 percento in Germania, il follow up dei rigetti. Credo quindi che sarebbe necessario anche adottare misure straordinarie. La portata del sinistro mostra che gli aiuti promessi dallo Stato o confermati a livello locale non saranno sufficienti per coprire i danni registrati. È quindi indispensabile che misure specifiche per la foresta e il legno possano essere coperte nell’ambito dei Fondi strutturali per i sinistri nelle zone dell’obiettivo 2 o ex 5 B. Lo stesso vale per le misure di sviluppo rurale e per altri programmi più specifici di carattere economico o ambientale, parallelamente a certe azioni destinate a valorizzare i legnami da costruzione che possono rappresentare circa il 50 percento dei volumi di legname caduto. Sarebbe anche auspicabile promuovere misure incentivanti per la valorizzazione energetica dei legnami secondari. Tuttavia, l’urgenza della situazione impone procedure flessibili e facilitate, complementari, dal punto di vista finanziario, alle disposizioni già avviate dagli Stati membri. Chiedo quindi alla Commissione, in concertazione con tutto il settore e gli Stati interessati, di trovare soluzioni d’emergenza efficaci, che saranno ancor più efficaci perché concertate.
costep_2000-05-03_3_5	Onorevole Wynn, alla sua prima domanda, ovvero se la Commissione intenda procedere a tagli indiscriminati nella politica estera, posso rispondere molto chiaramente di no. Non è questa la nostra intenzione. Personalmente, ritengo che un simile modo di procedere sarebbe sbagliato. Disponiamo di sufficienti criteri per procedere a valutazioni differenziate, per verificare la sostenibilità di una ridestinazione dei fondi di bilancio nell’ambito dell’Agenda 2000. Quelle che vi ho illustrate non sono dunque proposte generiche bensì proposte che poggiano su fondamenta alquanto solide. Venendo ora alla sua seconda domanda, dirò che la Commissione propone di spostare fondi di bilancio dalla politica agricola alla politica estera per gli anni 2001 e 2002; in proposito tengo a ribadire che si tratta solo di una riduzione della crescita della politica estera, non di una riduzione rispetto al bilancio così com' è oggi. Per gli anni a partire dal 2003 la Commissione propone di aumentare l’importo destinato alla politica estera, il che da un punto di vista aritmetico comporterebbe ovviamente un aumento del volume globale del bilancio. Onde evitarlo, la Commissione invita entrambe le autorità di bilancio ad impegnarsi, durante la procedura annuale di bilancio, per operare risparmi in determinate voci, al fine di recuperare i 300 milioni occorrenti. È possibile anche che una proposta per il finanziamento di queste ulteriori necessità di bilancio durante tutto il periodo di competenza venga avanzata in coincidenza con la mid-term review della categoria 1, prevista per il 2003. Vorrei sottolineare chiaramente ancora una volta che, a mio parere, è possibile finanziare tale aumento di fondi destinati alla politica estera senza superare il limite globale di bilancio che è stato fissato a Berlino. Ritengo inoltre che i fondi per la Serbia dovrebbero essere versati effettivamente soltanto dopo che in quel paese sarà stato avviato un processo democratico.
costep_2000-05-16_11_14	Signor Presidente, signora Commissario, onorevoli colleghi, la relazione Savary si inserisce nella logica dello sviluppo sostenibile. A nostro avviso l’interoperabilità è fondamentale ed è questo il motivo per cui sosteniamo la relazione. All’onorevole Savary vanno le nostre congratulazioni per la pertinenza della riflessione. Tramite un’interoperabilità ben compresa si deve riequilibrare il rapporto strada-rotaia. A lungo termine, l’aumento del trasporto tramite camion porrà problemi enormi, quali congestioni del traffico, costruzione di nuove assi, sicurezza ed inquinamento. In tali casi, il ricorso al treno è indispensabile. Il problema è tanto più grave per i paesi di transito, quali la Francia, dove la saturazione delle reti stradali rende ancora più imprescindibile l’attuazione di tale interoperabilità. Gli esempi del Thalys e dell’Eurostar vanno seguiti e sviluppati con i TGV-Est verso la Germania, Sud-Europa-Atlantico verso Madrid e Lisbona e Sud-Mediterraneo verso Barcellona. Quanto alle reti ferroviarie convenzionali, è giunta l’ora che l’interoperabilità si imponga e sia sostenuta da significativi contributi europei per consentire agli Stati membri di mantenere le proprie reti tradizionali di ferrovie locali. L’interoperabilità è tanto più necessaria in quanto il trasporto ferroviario è redditizio sulle lunghe distanze. È inoltre necessario che le fermate alle frontiere, i cambiamenti di materiali, di personale e, a maggior ragione, le interruzioni di carico siano limitate, per non gravare sull’affidabilità dei tempi e del servizio reso. Il traffico merci aereo si svolge fortunatamente senza fermate alle frontiere. Di conseguenza, occorre adattarsi. Non si possono approvare vincoli draconiani se si vuole consentire al settore ferroviario di diventare più competitivo. Si deve imporre l’interoperabilità in particolare sulle nuove reti in fase di creazione, anche se le STI non sono finalizzate. Non ci si può più permettere di accumulare ritardi nell’attuazione concreta di tale misura, che acquisirà un’ancor maggiore importanza con l’ampliamento della Comunità.
costep_2000-05-17_11_12	Signor Presidente, vorrei ringraziare il Presidente in carica per la sua risposta. Mi dispiace tuttavia dover dire che resta comunque molto vaga, giacché nella mia interrogazione facevo riferimento ad una risoluzione del Parlamento che risale al 1987 e in cui chiedevamo il riconoscimento, per esempio, del genocidio degli armeni commesso nel 1915-1917. Oggi ignoriamo quali siano state le misure adottate dai Consigli che si sono susseguiti per cercare di stabilire relazioni fra questi due paesi sapendo che la Turchia continua ad imporre un blocco economico all’Armenia. Pongo quindi la seguente domanda: nel quadro dei negoziati in vista dell’adesione della Turchia all’Unione europea, la questione del blocco è stata sollevata e la revoca del blocco potrebbe costituire una precondizione all’adesione di questo paese?
costep_2000-07-04_10_4	Signor Presidente, cercherò di attenermi ai suoi saggi consigli. Il bilancio rettificativo e suppletivo sottoposto al vostro esame non dovrebbe causare grandi problemi. E questo per un motivo molto semplice: consente di inserire nuovi elementi e scelte di bilancio che il Parlamento trova opportuni e soddisfacenti- novità senz' altro positiva per questa Istituzione. Si tratta di un progetto soddisfacente anche per il Consiglio. In effetti nel progetto in esame il Consiglio è il grande vincitore. E vince legittimamente a discapito del Parlamento, vince tout court. Vince perché questo bilancio è principalmente volto a recuperare i saldi eccedentari del bilancio dell’esercizio passato, pari a 3,2 miliardi di euro. È stato inserito un contributo minimo per il ristorno per la Gran Bretagna e un rendimento più elevato delle risorse comunitarie, in particolare dei diritti doganali. E tutto ciò consente di ridurre gli oneri che gravano sul Consiglio. Il progetto presentato oggi rappresenta dunque un buon affare per il Consiglio. Né peraltro risulta negativo per il Parlamento. Innanzitutto perché abbiamo trovato un’intesa in seno al trilogo, gli uni con gli altri, affinché il bilancio presentato non si riduca alla mera restituzione dei saldi agli Stati membri, ma possa consentire di aggiungere voci di spesa in modo da essere un vero e proprio bilancio rettificativo e supplettivo. Per il Parlamento è una piccola ma significativa vittoria. Inoltre sono state introdotte delle scelte felici. In primo luogo è stato introdotto un contributo speciale, pari a un milione di ecu, per i medicinali orfani. Ora che esiste una base legislativa possiamo finanziare questi medicinali. È una priorità: per la commissione competente, per la commissione per i bilanci, così come per questo Parlamento. In secondo luogo - ed è questo il secondo contributo significativo al progetto - introduciamo un determinato numero di stanziamenti supplementari per un totale di 11 milioni di euro: 5 milioni per l’Alto rappresentante in Bosnia-Erzegovina, 6 milioni per la missione ad interim delle Nazioni Unite in Kosovo a beneficio delle amministrazioni civili transitorie. E ancora una volta sono già state poste le necessarie basi giuridiche. Disponiamo dei mezzi, i bisogni sono reali, il Kosovo e la Bosnia-Erzegovina sono questioni prioritarie, e siamo intenzionati a concedere finanziamenti. Ma come? Ebbene, per mezzo di un prelevamento, in termini di stanziamenti di impegno, sugli stanziamenti ECIP che non hanno più ragion d’essere, che esistono come stanziamenti ma che, in mancanza di una base giuridica, non potranno essere utilizzati. Si tratta dunque di una spesa che chiede in pegno un sacrificio che a noi non costa affatto. Il terzo elemento importante è il finanziamento dell’aiuto speciale per il Montenegro. Ricorderete che ci siamo opposti, sia gli uni sia gli altri, al finanziamento di questo aiuto tramite un prelevamento su altre spese esterne, in particolare su MEDA. Abbiamo quindi deciso di finanziare il progetto facendo ricorso al margine previsto nella rubrica, che è pari a 21 milioni. A noi servono 20 milioni. La storia di bilancio fa bene i suoi conti. Abbiamo utilizzato la copertura quasi per intero e l’azione è stata finanziata senza alcuna riduzione, senza alcun trasferimento facendo ricorso ad altri crediti. Tutto ciò è motivo di grande soddisfazione. Ora, e così concludo, il grande interrogativo è sapere se, dal punto di vista procedurale, il Consiglio ci seguirà. Difatti vi è stata una prima lettura del Consiglio, questa è la nostra prima lettura, e auspichiamo vivamente di poter ottenere dei risultati in base alla nostra prima lettura. In altri termini speriamo che la seconda lettura del Consiglio, fissata per il 20 luglio, riprenda la nostra prima lettura, perché in caso contrario dovremmo ricominciare tutto da capo. E ritengo che non sia nell’interesse del Consiglio - e mi rammarico che non sia presente in aula stasera - procedere ad una seconda lettura. Ribadisco inoltre un punto delicato: se dovessimo procedere a una seconda lettura, le scadenze, se applicate rigidamente, ci obbligherebbero a indire una sessione nel mese di agosto, per votare questo BRS in seconda lettura; il che è ovviamente fuori discussione: consuetudine vuole che, sia all’interno del Parlamento sia tra le Istituzioni, il mese di agosto non venga mai calcolato nel fissare i termini. Sono convinto che il Consiglio rispetterà questa regola. È nel suo interesse, nel nostro, ed è interesse comune trovare un’intesa sia sulla procedura sia sui contenuti.
costep_2000-07-05_4_48	L’onorevole Jarzembowski ha ritenuto che l’Unione europea dovesse fare l’impossibile per realizzare il mercato unico nel settore ferroviario entro il 2005, nell’intento di offrire alle imprese ferroviarie l’opportunità di riconquistare una parte del mercato del settore dei trasporti su strada. Non possiamo che rallegrarci di un tale obiettivo, doppiamente auspicabile da un punto di vista sia economico che ecologico. Ci opponiamo tuttavia alla liberalizzazione totale delle ferrovie, come prospettata. Non vogliamo che ci venga imposto un modello unico! Il trasporto ferroviario in Francia è un servizio pubblico prezioso, un autentico strumento di gestione territoriale nel più ampio senso del termine, ma anche e soprattutto dal punto di vista rurale. Il modello francese di ferrovia è anche un elemento di coesione sociale. Infatti, è del tutto normale mantenere i servizi forniti da stazioni poco redditizie finanziandoli con gli utili ricavati dalle stazioni che lo sono molto di più. Per questo motivo, in quanto deputato francese del gruppo EDD, mi sta a cuore difendere la nozione di servizio pubblico nell’ambito del documento in esame. Inoltre, un’apertura assoluta e vincolante dell’infrastruttura ferroviaria potrebbe frenare lo sviluppo delle ferrovie comunitarie, ad esempio a causa delle condizioni d’instabilità e d’incertezza che si verrebbero a creare in un mercato che richiede un alto livello di tecnicità e d’investimenti per le imprese ferroviarie nonché per le collettività. Per concludere, vorrei ricordarvi che, in qualità di deputato del gruppo EDD, sostengo il mantenimento dei posti di lavoro e la coesione sociale, in particolare nelle zone rurali, allo scopo di salvaguardare la loro esistenza. A maggior ragione è importante vigilare a che i servizi pubblici offerti nei piccoli centri abitati non scompaiano. Se si liberalizzano le ferrovie, possiamo dire addio alla vita nelle campagne, e per questo motivo ci opponiamo a questo tipo di liberalizzazione cieca ed alle conseguenze che ne possono derivare!
costep_2000-07-05_8_3	Signor Presidente, signor Commissario, il progetto di creazione di un brevetto comunitario offre l’occasione di rivedere la cooperazione, come lei ha appena detto, fra l’Ufficio europeo dei brevetti e le Istituzioni comunitarie. Il brevetto rilasciato di recente all’Università di Edimburgo pone il problema dello statuto e delle modalità di controllo dell’UEB. Alla luce di ciò che è stato definito un errore, sembra che la direttiva 98/44 sulla protezione giuridica delle invenzioni biotecnologiche sia imprecisa ed ambigua, in particolare i paragrafi 1 e 2 dell’articolo 5. La Commissione non deve proporre una revisione della direttiva per prevenire qualsiasi possibilità di brevettare la scoperta di un gene o della sua sequenza? Non si può non tenere conto di tale questione nel momento in cui si crea il brevetto comunitario.
costep_2000-07-06_6_46	Signor Presidente, il Consiglio di Feira del 19 e 20 giugno scorsi ha dato prova di sicura ipocrisia su un gran numero di temi e vorrei citarne quattro. Per quel che concerne l’Austria, trattata a margine della richiesta formale del Consiglio, i quattordici Capi di Stato e di governo, dopo aver dissennatamente imposto sanzioni ingiustificate, sono stati ridicolmente incapaci di uscire dall’impasse nel quale erano caduti da soli. Si tratta di un fatto assai grave, in quanto mostra che i poteri di coercizione conferiti all’Unione possono essere facilmente usati contro l’espressione democratica nazionale. Occorrerà ricordarsene. Circa il progetto di Carta dei diritti fondamentali, la maggior parte dei Capi di Stato e di governo ha fatto finta di non sapere se voleva includervi i diritti sociali e conferire al documento carattere vincolante. Ancora una volta, si tratta di un atteggiamento ipocrita che mira a far tacere le opposizioni. In realtà, la maggioranza vuole questo documento completo e vincolante che servirà, con la pretesa di salvaguardare meglio i valori dell’Europa, a reprimere l’espressione democratica di ogni singolo popolo. Con la scusa di uniformare i diritti dei cittadini, i governi riusciranno a sottrarre ai popoli il potere costituzionale fondamentale di definizione dei diritti che risiede, per ognuno di essi, al centro della propria storia e della propria cultura. Sull’ampliamento, pur auspicando che i negoziati siano portati rapidamente a compimento, il Consiglio è stato tanto ipocrita da imporre ai paesi candidati nuove barriere quali la stessa Carta, ad esempio, che rischia di complicare i negoziati d’adesione. Anche sulla questione delle cooperazioni rafforzate, inserite nell’ordine del giorno della CIG, il Consiglio non è stato affatto sincero e non ha spiegato che cosa significhino veramente. A questo proposito, ho presentato poc' anzi in seno alla commissione per gli affari costituzionali un’interrogazione a Joschka Fischer, il quale ha evitato di rispondere. Ritorneremo successivamente su questo argomento.
costep_2000-07-07_2_2	Sappiamo che il trasporto marittimo a corto raggio è parte integrante del sistema europeo dei trasporti. Come sottolineato dalla relazione della Commissione e dalla relazione della commissione per la politica regionale, i trasporti e il turismo, tale tipo di trasporto deve pagare le conseguenze di un’immagine negativa legata ai costi, alla lentezza e all’inefficienza. Quest' immagine, però, non corrisponde più alla realtà e il trasporto marittimo attualmente è in grado di fornire soluzioni ai problemi globali che in Europa colpiscono questo settore. Mi riferisco alle problematiche derivanti dalla congestione del traffico, dal costo elevato delle infrastrutture e dalle conseguenze sull’ambiente. D’altro canto, negli ultimi anni sono stati compiuti alcuni progressi degni di nota, con una crescita reale dei trasporti marittimi a corto raggio: dal 1990 al 1997, la quantità di tonnellate trasportate ha registrato un aumento del 17%, quella delle tonnellate per chilometro è aumentata del 23%. È vero che ci troviamo di fronte ad uno sviluppo innegabile; tuttavia, non si è ancora all’altezza del potenziale e dei vantaggi che questa modalità di trasporto può offrire: vantaggi in termini di costi, poiché si tratta della modalità di trasporto più economica; vantaggi in termini di consumi energetici per tonnellata/chilometro; vantaggi in termini di efficienza ai massimi livelli in questa modalità di trasporto, dal punto di vista del confronto tra gli investimenti e le capacità di trasporto; vantaggi in termini di coesione regionale perché è il trasporto più adatto a raggiungere le regioni periferiche dell’Europa; vantaggi per quanto concerne gli aspetti ambientali, poiché il trasporto marittimo è meno inquinante di quello terrestre; vantaggi in termini di intermodalità: è uno strumento ideale per la realizzazione dei trasporti multimodali. È necessario adottare velocemente misure atte a contribuire al progresso del trasporto marittimo. Bisognerà in particolare sviluppare programmi comuni d’investimento. Una delle priorità dovrà essere quella di rafforzare l’efficienza delle operazioni portuali e ridurre i tempi di attesa nei porti. Vorrei insistere sul fatto che la funzione pubblica deve svolgere un ruolo fondamentale sia a livello regionale, che a livello nazionale ed europeo. La relazione del mio collega contiene due punti sui quali nutro alcune perplessità. Si tratta della proposta mirata a redigere un elenco dei porti particolarmente adatti al trasporto marittimo a corto raggio. Non mi sembra necessario creare questo elenco, in quanto ciò comporterebbe soprattutto il rischio di penalizzare i porti che non si sono ancora debitamente attrezzati ma che hanno avviato trasformazioni per adattarsi a tali necessità. In secondo luogo, si suggerisce di convogliare in un solo punto l’offerta dei servizi logistici per il trasporto rivolta agli utenti finali. Se da un lato sostengo la necessità di individuare il modo per creare un sistema informativo, non posso però accettare che un porto di grandi dimensioni già in una posizione di rilievo sul mercato centralizzi questo servizio. Avrei voluto, infine, trovare nella relazione la proposta presentata dalla commissione per l’industria, il commercio estero, la ricerca e l’energia, secondo la quale il trasporto marittimo a corto raggio non deve essere considerato come un’alternativa al trasporto su strada o come un sistema concorrente. La Commissione europea dovrebbe stabilire una strategia intermodale, creando una complementarità tra le diverse modalità di trasporto. Gli Stati membri, nel contesto e con le prospettive che si sono così delineati, dovrebbero armonizzare le normative esistenti per evitare che queste rappresentino un ostacolo alla continuità fra il trasporto marittimo a corto raggio ed il trasporto terrestre, soprattutto per quel che riguarda il volume totale di traffico circolante. Ciò che oggi ci viene proposto rappresenta un passo in avanti importante nella giusta direzione, nel contesto del trasporto marittimo a corto raggio. In fin dei conti rimane ancora molta strada da percorrere.
costep_2000-10-02_4_2	Signora Presidente, non ripeterò quanto è appena stato detto. Mi richiamo alla sua dichiarazione per gli stessi motivi che lei stessa ha esposto in modo eccellente. Mi pare assolutamente opportuno che il Parlamento si esprima nella situazione presente, caratterizzata, per usare i termini che lei stessa a ragione ha utilizzato, dalla provocazione iniziale come pure da una repressione militare di una violenza inaudita che ha già fatto una quarantina di morti, bambini compresi, nelle condizioni che tutti noi abbiamo avuto modo di vedere alla televisione. Dunque oggi possiamo dire che tutto è possibile, che le opportunità di una pace durevole rischiano di infrangersi e quindi si impone un’iniziativa del Parlamento. Inizialmente avevo proposto - e a priori mantengo tale proposta - di interrompere la discussione sull’ampliamento di domani, tra le 17.00 e le 18.00, per approfittare della presenza del Ministro Moscovici, in rappresentanza del Consiglio, che potrebbe rendere una dichiarazione seguita da una discussione e dal voto. Dopo aver consultato diversi gruppi su tale ipotesi, che parrebbe presentare inconvenienti di un certo peso, nonostante l’interesse che essa riveste ai miei occhi, vi sono altre due possibilità. Giovedì mattina, alla presenza della signora Ministro Péry, oppure giovedì pomeriggio alla presenza di Javier Solana. Per quanto mi riguarda, ciò che più conta è che il Parlamento abbia modo di pronunciarsi, di ascoltare il Consiglio e di continuare a svolgere il nostro ruolo di attori nel processo di pace in Medio Oriente. Tutto il resto è secondario.
costep_2000-10-04_7_35	Per alcuni di noi l’adesione della Polonia all’Unione europea simboleggerà una liberazione: in quest'Europa che il generale de Gaulle definiva una cattedrale, la Polonia occupa nel contempo un posto a parte ed un posto a pieno diritto. I legami storici, culturali, per non dire addirittura affettivi che il mio paese mantiene da diversi secoli con la Polonia rende i francesi forse più sensibili di altri alla qualità dell’accoglienza che dev'essere riservata ad una nazione che da sola riassume quasi tutte le glorie ed i drammi del nostro continente. Per troppo tempo considerata il campo di battaglia privilegiato di minacciosi vicini per i quali l’annessione della Polonia costituiva sempre il primo punto dei loro programmi espansionistici, teatro suo malgrado di una delle più spaventose tragedie della storia, poi abbandonata per decenni all’oppressione di un regime totalitario che - incoraggiato dai nostri colpevoli silenzi - pensava di averla vinta sul suo leggendario spirito di resistenza, la Polonia non ha mai smesso di dimostrare con forza i valori di libertà, coraggio ed indipendenza, ossia tutto ciò che costituisce in definitiva la base dei valori comuni sulla quale si presume sia fondata la costruzione politica europea. Abbiamo quindi il dovere di accogliere al più presto la Polonia in seno all’Unione e di trattarla come merita, vale a dire come uno dei membri di sempre. Che ci risparmino le verifiche dubitative e le disposizioni normative fuori luogo, la cui ottusa applicazione aggraverebbe la situazione di questi paesi anziché migliorarla: con il 25 per cento della popolazione impiegata nell’agricoltura la Polonia non è il Lussemburgo e le discussioni sull’applicazione dell’acquis comunitario ai paesi candidati assumono talvolta una dimensione surrealista, salvo accettare la scandalosa idea di un’Europa a più velocità in cui, delle differenze tra i popoli, conterebbero solo quelle economiche. La Polonia merita molto più di un’accoglienza condizionata: il suo passato è il migliore passaporto, la sua dignità il migliore avvocato. Soprattutto, questa nazione che ha lottato senza sosta contro tutte le egemonie ci apporterà uno sguardo nuovo ed esperto che ci consentirà di prevenire i rischi di qualsiasi nuovo imperialismo, fosse anche quello all’apparenza inoffensivo, ma in realtà portatore delle peggiori conseguenze, dei sentimenti generosi e della buona coscienza a buon mercato. Facendo entrare la Polonia nella casa comune, l’Unione darà prova di giustizia nei confronti della nuova arrivata: una giustizia che per troppo tempo le è mancata. Relazione Jürgen Schröder A5-0245/2000
costep_2000-10-24_5_29	Signor Presidente, signora Commissario, signor Presidente del Consiglio, come sapete il mio gruppo all’unanimità ha preso la decisione di presentare una proposta di reiezione totale del bilancio 2001. Si tratta di un’iniziativa molto eccezionale, soprattutto in prima lettura, e di un’iniziativa ingrata, poiché, nel contesto attuale, non può raccogliere una maggioranza di voti favorevoli. Nonostante ciò l’abbiamo presentata con piena cognizione di causa. Per quale motivo? Bisogna che tutti ne siano consapevoli: a meno di rimettere in causa la strategia ultrarestrittiva che denota il progetto di bilancio presentato dal Consiglio, nel 2001 ci ritroveremo in una situazione tale per cui non saremo in grado di onorare contemporaneamente i nostri impegni nei confronti dei partner dei Balcani, del Sud del Mediterraneo e delle altre regioni del mondo in via di sviluppo. In un modo o nell’altro saremo costretti a scegliere tra queste tre priorità, nonostante tutte e tre siano altrettanto legittime e urgenti e ciò risulta ai nostri occhi inaccettabile. La scelta del Consiglio di tagliare il 25 percento degli stanziamenti previsti per i Balcani, prima ancora dei cambiamenti intervenuti in Serbia, di decurtare di 150 milioni di euro gli stanziamenti destinati alla cooperazione euromediterranea, di diminuire più in generale tutti gli stanziamenti destinati alla cooperazione con il Sud porta dritto a questa impasse. Come si può accettare di ricevere solennemente il Presidente Kostunica al Consiglio europeo di Biarritz, di convocare a Marsiglia un Consiglio straordinario dedicato al partenariato euromediterraneo, come si possono affermare le nostre ambizioni urbi et orbi, suscitare speranze incoraggianti tra i popoli dell’Est e del Sud senza contemporaneamente dotarsi degli strumenti necessari per far fronte a tali impegni? Certo, il bilancio non è tutto, ma è chiaro che esso riflette la volontà politica dei Quindici. Del resto, la stessa impostazione viene applicata alle politiche interne dell’Unione europea. Jacques Chirac, in questo stesso Emiciclo, ci ha parlato con lirismo dell’Europa degli uomini e delle donne, ma il progetto di bilancio dei Quindici prevede una riduzione assoluta degli stanziamenti per capitoli importanti quali le azioni sociali, l’occupazione, l’istruzione, la formazione, la gioventù, la cultura, l’audiovisivo e l’ambiente. Per molte di queste linee di bilancio addirittura gli emendamenti della commissione per i bilanci, per quanto positivi, rimangono al di sotto del bilancio 2000: mi riferisco all’occupazione, all’ambiente o alle reti transeuropee e il problema, come abbiamo visto, è ancora più cruciale in materia di azioni esterne. Non cadiamo nella trappola. Il solo modo di uscire dalla trappola è esigere una revisione delle Prospettive finanziarie, in particolare per la rubrica 4. La commissione per gli affari esteri, i diritti dell’uomo, la sicurezza comune e la politica di difesa lo ha fatto e la Presidente del nostro Parlamento si è espressa chiaramente nello stesso senso a Biarritz. Anche la onorevole Haug, la nostra relatrice generale, ieri sera ha tentato di emendare la sua relazione su questo punto, per rispondere alle preoccupazioni espresse dal mio gruppo e di questo la ringrazio. L’adozione di tale emendamento, nella sua versione iniziale, avrebbe potuto cominciare a cambiare le carte in tavola, ma la maggioranza della commissione per i bilanci ha respinto tale idea. Così, il Parlamento europeo si prepara ad accettare implicitamente la posizione del Consiglio, checché se ne dica. È un vicolo cieco nel quale il mio gruppo non ha la minima intenzione di infilarsi. A tale riguardo, desidero tornare su un passaggio decisivo dell’intervento di poco fa della nostra relatrice generale. La onorevole Haug ha constatato, a ragione, che il Consiglio ha rifiutato di discutere di una revisione pluriennale delle Prospettive finanziarie e che - cito le sue testuali parole, onorevole Haug -: Non si può andare avanti in questo modo. Allora, quali conclusioni dobbiamo logicamente trarre da tale situazione? La nostra proposta di reiezione vuole appunto contribuire a mettere chiaramente in evidenza e per tempo tale problema politico chiave, sul quale, presto o tardi, dovremo pronunciarci per far sì che, nel tempo, vi sia un’adeguata corrispondenza fra i progetti europei e gli strumenti per realizzarli.
costep_2000-11-15_9_8	Signora Presidente, penso che la crisi della mucca pazza scoppiata nel 1996 ci abbia rivelato fino a che punto l’ultraliberismo possa indurre a sacrificare la salute dei consumatori e gli interessi degli allevatori. I lavori della commissione d’inchiesta del Parlamento europeo avevano contribuito all’applicazione di misure di tutela della salute dei consumatori: divieto delle farine animali per i ruminanti ed etichettatura obbligatoria della carne bovina in particolare. A causa di frodi e negligenze ed anche in assenza di misure sufficienti, la crisi dell’ESB non è ancora sotto controllo poiché si scoprono nuovi casi. Senza cadere nella psicosi, riconosciamo che la preoccupazione dei consumatori è del tutto legittima. Il mio gruppo ritiene la salute dei consumatori un imperativo che deve prevalere su qualsiasi altra considerazione. È urgente quindi adottare misure per rassicurare i consumatori e ripristinarne la fiducia nella sicurezza degli alimenti. Non so se sia la panacea, signor Presidente, ma in nome del principio di precauzione mi sembra che l’esperienza imponga di vietare fin d’ora l’utilizzo di farine animali nell’alimentazione di tutti gli animali da allevamento, compresi suini, pollame e pesci. È anche indispensabile estendere i test a tutti i bovini che entrano nella catena alimentare umana. La crisi attuale ha provocato un crollo delle vendite ed una riduzione dei prezzi pregiudizievole per gli allevatori e tutti gli operatori del settore bovino. È necessario ripristinare la fiducia dei consumatori ed aiutare gli allevatori colpiti. Sono indispensabili aiuti puntuali quali il sostegno del mercato o il premio all’erba. Al di là della situazione contingente, tuttavia, non dobbiamo forse riflettere sui meccanismi della politica agricola comune? Non sono forse essi a porre problemi? Essi hanno contribuito ad una produzione superintensiva dannosa per l’ambiente e la qualità dei prodotti. Sarebbe quindi il caso di rivederli. In fondo, non sarebbe peggio se gli animali ritornassero ad un’alimentazione più tradizionale. Mi sento di dire: sì, un po' più d’erba. L’Unione europea deve tuttavia incoraggiare la produzione di piante oleose proteiche in modo da sostituire le farine animali con farine vegetali. A tale scopo, si dovrebbe anche rivedere l’accordo del GATT del 1993, che vieta all’Unione europea di produrre più del 25 per cento del suo fabbisogno di proteine vegetali per soddisfare le esportazioni americane.
costep_2000-11-15_9_9	Signora Presidente, signor Presidente, la crisi della mucca pazza si è trasformata in psicosi collettiva. La sfiducia giustificata dei consumatori minaccia l’intero settore bovino e lo spettro della rovina tormenta allevatori ed artigiani. Siamo arrivati a questo punto perché l’imperizia dei governi è stata amplificata dalla nostra incapacità di rispondere alla duplice sfida che ci è stata lanciata: una di carattere sanitario ed una economica. Non intendo stilare un elenco dettagliato degli scempi commessi da più parti. Credo che il dibattito avviato in seno all’Assemblea, che consiste nel ricercare chi del Consiglio, della Commissione o del Parlamento abbia fatto di più o di meno, appaia un po' superfluo. La realtà è di natura diversa. I fatti sono sotto i nostri occhi e sono spaventosi. Si sapeva, si conoscevano i rischi delle farine animali, erano noti i pericoli dei materiali specifici a rischio. Le autorità scientifiche avevano chiaramente indicato che lo sviluppo del morbo tra i bovini non era sotto controllo sottolineando il preoccupante aumento del numero di animali malati. Credo che la Commissione non abbia fatto abbastanza. L’etichettatura della carne bovina che è stata decisa, che è un’etichettatura minima ed è entrata in vigore solo da due mesi e mezzo, non consente di rintracciare in modo adeguato l’origine degli animali, ed abbiamo vietato con parecchio ritardo i materiali specifici a rischio. La gestione della crisi è stata terribilmente carente, l’anticipazione delle sue conseguenze prevedibili di una tragica insufficienza. Che fine hanno fatto i programmi di riduzione del saldo negativo di proteine nell’Unione ai quali si accennava pochi minuti fa? E l’incenerimento delle farine e dei rifiuti animali, l’attuazione di test obbligatori nell’Unione? Il problema si pone infatti a livello di Unione nel suo complesso e non in un solo paese. È vero che la qualità alimentare è stata sacrificata a vantaggio del produttivismo, della standardizzazione delle abitudini di vita, di prodotti privi di sapore. Il consumatore dubitava della qualità ed oggi si preoccupa della sua salute. I cittadini sanno, perché non si mente al popolo impunemente, che la crisi è grave. Essi sanno che se in Francia scopriamo casi di animali malati è perché li cerchiamo, com' è stato detto poc' anzi. A livello nazionale ed europeo sono necessarie misure di ampia portata, se vogliamo evitare un fallimento economico ed un grave rischio sanitario. È indispensabile approvare le proposte avanzate dal Presidente in carica del Consiglio, in particolare vietare le farine animali nell’alimentazione in tutti i settori di produzione animale. Sono necessari però altri due piani globali di cui chiedo l’attuazione senza indugio, perché con ritardi ed esitazioni facciamo aumentare i rischi sanitari ed economici. Le misure adottate dal governo francese a questo proposito, lo ammetto, non sono sufficienti. Innanzitutto, come altri hanno detto prima di me, è necessario praticare test sistematici su tutti i bovini macellati destinati all’alimentazione degli europei. Da oltre un anno le autorità europee hanno approvato tre test, fra cui quello francese, considerato il più affidabile ed il più sensibile. Questo tipo di test può essere sviluppato a livello industriale nell’immediato. Lo si deve fare, senza esitazione, senza indugio ed in misura massiccia. Ho sentito poc' anzi parlare di test a campione. Non è il genere di test con cui si possa ripristinare la fiducia dei consumatori né dei produttori. L’opinione pubblica dev' essere informata appieno sulle caratteristiche del test di cui parlo. Il test francese di individuazione dell’ESB è stato messo a punto dal CEA (istituto di ricerca pubblico) ed è stato valutato dalla Commissione europea, in seno alla DG XXIV incaricata della tutela dei consumatori, nel mese di giugno, e nel luglio 1999 è stato affidato ad un partner industriale. Il test è stato sviluppato in un’ottica di tutela del consumatore, allo scopo di poter essere utilizzato su vasta scala nei mattatoi, impedendo in questo modo l’ingresso nella catena alimentare di animali pericolosi per l’uomo. I risultati della valutazione europea, pubblicati nel luglio 1999, hanno indicato che era da 10 a 300 volte più sensibile degli altri tre test valutati nel contempo. Nel settembre 2000 è stato valutato dalla Commissione europea un nuovo studio che conferma i risultati precedenti in termini di sensibilità, caratteristica questa che garantisce l’impossibilità del passaggio di animali contaminati nella catena alimentare. Il test consente di ottenere il risultato dell’esame nel giro di 5 ore ed è accessibile, perché può essere prodotto senza grosse difficoltà in centinaia di milioni di esemplari l’anno. Il suo utilizzo immediato, nei laboratori veterinari dipartimentali, su scala molto vasta, implicherebbe solo di rendere disponibili le risorse umane necessarie, nell’attesa di una sua automazione. Il test esiste, è affidabile e può essere prodotto in serie. È necessario farlo e mi auguro di avervi convinto in proposito. In secondo luogo è indispensabile riorganizzare l’agricoltura comunitaria per rimettere in produzione sui terreni a maggese colture di soia, erba medica e piselli che ci forniranno le proteine sostitutive mancanti e che nutriranno gli animali molto meglio degli OGM americani. Abbiamo sacrificato la soia, l’erba medica, i piselli in occasione dei negoziati dell’OMC a Marrakech. Ebbene, la caratteristica peculiare dei cattivi accordi è che li si deve rimettere in discussione in seguito, quando la salute pubblica lo impone. Dando prova di coraggio e di ambizione potremo coniugare l’interesse sanitario degli europei e l’interesse economico dei produttori ripristinando così la fiducia. Ciò sarà possibile solo se non si permetterà più che il dubbio si insinui nell’opinione pubblica, vale a dire se i test saranno - insisto - sistematici. Senza test obbligatorio generalizzato non si potrà ripristinare la fiducia perché essa non si decreta, ma si merita. Ecco i motivi per cui il gruppo che presiedo ha firmato la proposta di risoluzione che verrà presentata domani all’Assemblea e per la quale mi auguro un’approvazione se non unanime, almeno molto ampia, affinché tutti si rendano conto che, per una volta, il Parlamento è in diretto contatto con i problemi dei cittadini europei. Applausi dal gruppo UEN
costep_2000-11-17_3_16	In linea con il Vertice straordinario di Tampere, nel giugno 2000 la Presidenza portoghese ha presentato un’iniziativa in vista dell’adozione, da parte del Consiglio, di un’Accademia europea di polizia. Tale proposta ci pare ottima per gli obiettivi che si prefigge: istituire sessioni di formazione dei responsabili e del personale delle polizie degli Stati membri, ma anche dei paesi candidati all’adesione, in tutti i settori di lotta alla criminalità che necessitano di una cooperazione transfrontaliera. L’iniziativa ci appare altresì del tutto opportuna per il metodo scelto: non si vuole istituire una nuova struttura europea, che rischierebbe di essere mal collegata alle realtà nazionali, bensì si propone di creare l’Accademia in forma di rete costituita dagli istituti nazionali esistenti per la formazione dei funzionari di polizia. Ciascuna unità nazionale verrebbe ad ospitare una sezione dell’Accademia europea di polizia. In tal modo, l’Accademia europea non avrebbe sede da nessuna parte, ma sarebbe dappertutto. Il suo consiglio d’amministrazione sarebbe costituito dai direttori degli istituti nazionali, che potrebbero quindi definire le loro esigenze con piena cognizione di causa. Questo dispositivo garantirebbe che l’Accademia rimanesse sempre vicina all’evoluzione sul terreno, evitando divergenze con i tecnici nazionali che si occupano dei problemi concreti. Inoltre l’organizzazione sarebbe più flessibile ed evolutiva, in quanto le sessioni di formazione potrebbero avere luogo di volta in volta presso l’istituto nazionale più qualificato. È una buona illustrazione di quello che oggi si incomincia a chiamare l’Europa delle reti, un’Europa che mette le nazioni in contatto diretto fra loro, senza mantenere sovrastrutture inutili. Purtroppo questo dispositivo, che ci pare molto soddisfacente, non sembra riscuotere il favore del Parlamento europeo. Gli emendamenti presentati dalla commissione per le libertà dei cittadini vanno in tutt'altro senso, insistendo sull’idea della provvisorietà di questa struttura, sulla necessità di rivederla in tempi brevi e di individuare una sede definitiva. Di questo passo rischiamo veramente di ritrovarci tra qualche anno con una nuova sovrastruttura onerosa, che si crederà superiore ai servizi nazionali, lavorerà male con questi ultimi e finirà per avere un’efficacia insufficiente. A quanto mi si dice, questa è proprio la strada che sta prendendo Europol, se non si provvederà quanto prima a correggerne la traiettoria. Noi riteniamo che, per l’Accademia europea di polizia come per quasi tutti gli altri ambiti di cooperazione soprattutto nel settore della polizia, della giustizia e della sicurezza, il metodo di lavoro più efficace consista nel mettere in rete i servizi nazionali.
costep_2000-11-30_1_9	Signor Presidente, la proposta di modifica della direttiva 95/21 riguarda la selezione delle navi da ispezionare e dei punti che devono essere oggetto di tale ispezione. Modificare la direttiva per garantire un maggior rigore nella sua applicazione e un’armonizzazione delle legislazioni, in particolare per quanto riguarda la selezione delle navi soggette all’ispezione e il campo di applicazione dei vari tipi di ispezione, è positivo. L’Unione europea dovrebbe tuttavia dotarsi degli strumenti necessari per far applicare l’attuale legislazione da parte degli Stati membri. Infatti, Belgio, Danimarca, Portogallo, Francia, Irlanda e Paesi Bassi, sebbene tenuti ad ispezionare il 25 per cento delle navi, non procedono a tali ispezioni e, peggio ancora, le direttive esistenti, pur risalendo al 1995, non sono ancora state recepite dalla legislazione italiana e portoghese. Affinché gli Stati membri applichino la normativa esistente, essi devono stanziare risorse sufficienti per i controlli, in maniera da garantire la corretta attuazione delle convenzioni internazionali e della direttiva modificata dal Parlamento. Ciò significa, nel concreto, assumere altri ispettori, oltreché ampliare le competenze e i campi di controllo, soprattutto per quanto concerne il rispetto e la divulgazione delle norme sociali e in materia di condizioni di vita e di lavoro degli equipaggi. Infatti, poiché il 70 per cento degli incidenti è causato dal fattore umano, l’ispezione degli equipaggi, delle loro condizioni di vita e di lavoro, del loro livello di formazione, del loro organico, dev' essere parte integrante dell’ispezione di una nave. In caso di inosservanza di tali norme, occorre procedere al fermo della nave e comminare sanzioni. Le proposte della Commissione, invece, sono ancora un po' timide e riguardano una ventina di navi. Inoltre, le posizioni della Presidenza francese illustrate poc'anzi, volte a mitigare ulteriormente le proposte della Commissione modificando, per esempio, il coefficiente previsto per le ispezioni delle navi in funzione del rischio al fine di dimezzare i controlli, sono inaccettabili. Sono d’accordo con il relatore nel rifiutare l’accesso al porto per le navi che pongono un grave rischio, quale che sia la loro età, e per quelle battenti bandiera di comodo da oltre tre anni, ma occorrerebbe spingersi oltre vietando loro la navigazione nelle acque comunitarie. A tal fine, è necessario inasprire il diritto marittimo internazionale, nonché assumere un atteggiamento più severo nei confronti delle bandiere di comodo, soprattutto quelle degli Stati membri come, ad esempio - visto che il Ministro è qui presente - quelle delle isole Kerguelen e di Wallis e Futuna per la Francia. Sosterrò la relazione e le modifiche della Commissione, ma invito gli onorevoli colleghi ad appoggiare anche gli emendamenti della commissione per l’ambiente in materia di norme sociali.
costep_2000-12-13_4_37	Al di là dell’effetto dell’annuncio di buone intenzioni sulla stabilità, lo Stato di diritto, la lotta contro la corruzione, la relazione Oostlander in realtà non è altro che un voto di fiducia nei confronti del Presidente Putin. In questo documento non si dice niente o quasi a proposito delle conseguenze drammatiche del ritorno delle leggi di mercato: estrema povertà della maggioranza della popolazione, che ha perso due terzi del suo tenore di vita precedente al 1991. Anche se è giusto denunciare la dittatura staliniana di un tempo, come si può accordare la minima fiducia a Putin, il carnefice del popolo ceceno, il padrino delle varie mafie, colui che si sforza di liquidare tutte le opposizioni e la società civile (sindacati, partiti politici), per rafforzare il suo potere personale? In questo settore, si può notare la preoccupazione del relatore di aiutare le chiese e le organizzazioni religiose. Silenzio assoluto invece sui sindacati, oggi minacciati dalla riforma della legislazione in materia di lavoro e, in alcuni casi, da un vera e propria repressione poliziesca. Per questi motivi ho votato contro la relazione. Relazione Baltas A5-0364/2000
costep_2000-12-14_8_13	Signor Presidente, vorrei innanzi tutto salutare nelle tribune Imen Dermiche e Nourredine Ben Tisha, giovani studenti tunisini che sono stati incarcerati e torturati per molti mesi. L’emergenza è reale, e per questo abbiamo deciso di inserire tale punto all’ordine del giorno. L’esistenza della più antica lega per i diritti dell’uomo africana e del mondo arabo, la Lega tunisina, riconosciuta tra l’altro dal Presidente Ben Alì, è oggi messa a repentaglio. È attualmente oggetto di una procedura giudiziaria di liquidazione dopo il suo ultimo congresso, in cui si è insediata una direzione che, a quanto pare, non è gradita dalle autorità tunisine. La sua sorte sarà decisa in un processo previsto per il prossimo 25 dicembre, data incredibile perché quest'anno coincide con un giorno festivo anche per i musulmani. In questo stesso momento, le forze di polizia stanno circondando i locali del Consiglio nazionale delle libertà in Tunisia e persino la residenza privata di alcuni dei suoi membri. Tale schieramento di polizia ha già impedito con la forza lo svolgimento del Consiglio nazionale della Lega a Biserta, nonché una riunione del CNLT a Tunisi. Il suo portavoce, Moncef Marzouki, rischia più di 10 anni di carcere nel processo che avrà luogo dopodomani, 16 dicembre. Infine, alcuni prigionieri politici stanno facendo in carcere uno sciopero della fame che, in alcuni casi, dura già da due mesi. Alcuni di loro, come Béchir Habid, versano in condizioni critiche. La loro vita è in grave pericolo. La repressione aumenta e si moltiplicano gli arresti e le pratiche inammissibili di tortura. Non si tratta soltanto di attacchi alla libertà di espressione, associazione e riunione; attualmente è la stessa libertà di circolare, di parlare o di ricevere chi si desidera ad essere diventata difficile da praticare in Tunisia. Ogni giorno uomini e donne sono aggrediti e le loro famiglie infastidite. Come è accaduto a Mehdi Zougah, cittadino franco-tunisino, arrestato all’aeroporto di Tunisi l’11 agosto scorso. Da quattro mesi sua moglie e i suoi due figli l’aspettano a Marsiglia. Comparirà in tribunale l’8 gennaio, accusato d’avere partecipato ad una riunione di oppositori tunisini in Francia - accusa da lui respinta. Ovunque regna l’arbitrarietà. Le autorità tunisine devono prestare orecchio alla preoccupazione e all’indignazione espresse in quest' Assemblea. Devono ascoltare la rappresentante del Segretario generale dell’ONU per i diritti dell’uomo che, il 7 dicembre scorso, ha espresso la sua viva preoccupazione e chiesto di mettere fine - cito - alla pratica dell’aggressione dei difensori dei diritti dell’uomo. Le autorità tunisine devono infine sapere che siamo determinati a non abbassare la guardia e a non diminuire la pressione finché i diritti fondamentali non saranno rispettati.
costep_2001-03-15_5_31	La strategia comune dell’Unione europea nei confronti dell’Ucraina rappresenta esclusivamente un programma volto ad accelerare il passo nell’instaurazione del liberalismo. Le osservazioni in merito al sostegno al processo di transizione democratica non nascondono che l’intento principale è l’instaurazione dell’economia di mercato e il libero scambio. Ci opponiamo radicalmente a questa logica che stabilisce che le autorità ucraine debbano assegnare priorità alla promozione dell’impresa privata e degli investimenti interni, istituire nel paese, con l’aiuto delle istituzioni finanziarie europee e internazionali ovviamente, un’agenzia per la copertura dei rischi degli investimenti stranieri o ancora accelerare le riforme nel settore agricolo e la privatizzazione della proprietà fondiaria . Inoltre, i consideranda dove si chiede all’Ucraina di rafforzare il proprio sistema di controlli alle frontiere, per spingere sempre più lontano i reticolati della fortezza Europa, non possono che accentuare le drammatiche condizioni dei profughi. Per la maggior parte degli ucraini, questa strategia comune significa solamente disoccupazione, disastri sociali ed economici e povertà. Essa favorirà invece gli investitori europei che si arricchiranno sempre di più. Per queste ragioni ho votato contro la relazione.
costep_2001-04-02_3_15	Signora Presidente, vorrei attirare la sua attenzione e quella del Parlamento su due decisioni molto gravi appena prese da due gruppi europei e che hanno suscitato una profonda emozione nel mondo del lavoro. Come sapete, il gruppo Danone ha deciso di chiudere svariati siti in Europa, mettendo in mezzo alla strada migliaia di lavoratori, mentre questo stesso gruppo ci aveva informato poco tempo fa di aver realizzato profitti consistenti l’anno scorso. Per giunta, il gruppo Marks & Spencer ha deciso di chiudere tutti i siti europei al di fuori della Gran Bretagna. Si tratta apparentemente di una decisione illegale, nella misura in cui i sindacati e i comitati aziendali non sono stati avvisati e i lavoratori hanno saputo dalla radio quale sarebbe stato il loro destino. Vorrei quindi sapere se lei, signora Presidente, e il Parlamento europeo - forse in occasione della prossima sessione - poteste prendere posizione su queste misure intollerabili che, da un canto gettano discredito sull’Europa sociale che molti di noi vorrebbero costruire e, dall’altro rappresentano un diniego di giustizia e un attacco alla dignità del mondo del lavoro.
costep_2001-05-16_7_21	Signor Presidente, è inaccettabile lasciar intendere che di fatto i gruppi parlamentari estremamente minoritari, di fatto i gruppi più piccoli del Parlamento, che hanno preso l’iniziativa di proporre la reiezione della relazione, l’abbiano fatto affinché il finanziamento dei partiti politici europei, o pretesi tali, resti nell’ombra. Si tratta semplicemente per i grandi gruppi del Parlamento di camuffare una decisione della Corte di giustizia europea grazie alla quale erano loro che beneficiavano di fondi per finanziare partiti politici europei che non sono partiti perché non concorrono al suffragio universale, che sono politici solo di nome perché si tratta di finanziare unicamente un’azione di gruppi parlamentari, e infine che sono europei solo perché non sono africani o asiatici. È una questione di teratogenesi. Fino a prova contraria, il finanziamento dei partiti politici europei sarà giustificabile, anche dopo il Trattato di Nizza, solo se contribuirà all’espressione del suffragio universale, che è l’unica definizione accettabile di un partito politico.
costep_2001-05-17_1_15	Signora Presidente, in merito al punto 25 del processo verbale e all’eccellente mozione di irricevibilità del collega Ribeiro e Castro che è stata approvata ieri, desidero segnalare che il processo verbale riporta l’intervento dell’onorevole Poettering, il quale ha chiesto che la relazione sia iscritta all’ordine del giorno della prossima sessione, dell’onorevole Barón Crespo, il quale ha chiesto che la relazione sia iscritta all’ordine del giorno di una prossima seduta, nonché dell’onorevole Berthu, che ha risposto, sebbene la sua posizione non sia illustrata. Affinché il processo verbale sia fedele, vorrei precisare, ad ogni modo, che la mozione di irricevibilità è stata approvata ed il testo non può essere iscritto nuovamente all’ordine del giorno. Per poterlo iscrivere, occorrerebbe una nuova riunione della commissione per gli affari costituzionali. Sarebbe indegno procedere diversamente.
costep_2001-09-06_9_9	Signor Presidente, la risoluzione chiede la liberazione di Yawovi Agboyibo, che si oppone al dittatore Yadema. Per questo motivo appoggiamo la risoluzione, ma sosteniamo che chi approva la politica delle grandi potenze occidentali oggi non può permettersi di indignarsi, perché questa dittatura che opprime il popolo togolese dal 1967 è rimasta in vita solo grazie all’appoggio delle grandi potenze, e in modo particolare della Francia. Ci si può quindi domandare quale sia l’utilità di una risoluzione approvata dal Parlamento, se il dittatore al potere è poi ricevuto con tutti gli onori nei palazzi governativi e continua ad avere accesso a finanziamenti che gli permettono di acquistare le armi per mantenersi al potere. Cambogia
costep_2001-10-02_3_25	Signor Presidente, onorevoli colleghi, i drammatici avvenimenti di New York apparentemente hanno rotto il tabù che vigeva su alcuni argomenti sui quali in precedenza non si poteva discutere. Chi pretendeva di vietare qualunque giudizio di valore sulla civiltà parte improvvisamente in guerra contro l’Islam. Chi rifiutava qualunque critica sull’immigrazione considera d’un tratto ogni straniero un terrorista potenziale. Vi dico subito che non è questa la posizione del gruppo delle destre europee. L’immigrazione è un fenomeno di un’ampiezza tale che non può essere ridotta a atti terroristici di cui gli immigrati per altro non hanno il monopolio. Non sono gli immigrati ad essere colpevoli, la colpa è di chi li fa venire per interessi economici e forse vi sorprenderà che su questo punto sono parzialmente d’accordo con quanto ha appena detto il collega Sylla. La colpa è anche di chi si abbandona alla politica del fatto compiuto, di cui, ahimè, sono un esempio, accanto agli elementi positivi, i considerando presentati dall’onorevole Pirker, mi riferisco ai considerando M e N. Prendo atto, in particolare, ad esempio che il punto n. 13 della relazione ritiene che le diverse condizioni storiche, economiche e sociali nei singoli Stati membri non consentano di determinare in maniera uniforme il fabbisogno di manodopera proveniente da paesi terzi per l’intero territorio dell’Unione e che quest' ultima non sia giuridicamente competente in materia. Allora, signor Presidente, onorevoli colleghi, perché non trarre le conseguenze di questo punto n. 13? Perché non restaurare la sovranità degli Stati membri in materia, restaurando anche una legittima protezione alle nostre frontiere di cui gli eventi drammatici che abbiamo vissuto dimostrano palesemente che essa è un elemento di sicurezza, poiché è quanto ha fatto immediatamente il governo degli Stati Uniti quando si è trovato di fronte ad una situazione drammatica. Infine concludo dicendo che non è con l’immigrazione che deve essere risolto il deficit demografico in Europa. Se i popoli europei abdicano ad altri il dovere di trasmettere la vita, abdicano anche il loro diritto a vivere da popoli liberi sul territorio dei loro antenati. Per noi è inaccettabile. Applausi da destra
costep_2001-11-15_12_2	Signora Commissario, signor Presidente, come alcuni focolai di conflitto di piccola portata geografica e mediatica, anche alcune categorie di armi cosiddette leggere sono di piccola portata legislativa e finanziaria, ossia non sono trattate dalla legislazione in modo esaustivo e sono poco costose. Come meravigliarsi che sia proprio questo tipo di armi ad alimentare il fuoco nei focolai di conflitto dimenticati? Dovremmo essere allarmati dal numero delle vittime, se solo non ci fosse la povertà a tenerle nascoste. Tuttavia, grazie al programma d’azione dell’ONU, si è venuta a formare una coscienza internazionale per limitare e regolarizzare i trasferimenti - anche se in realtà si dovrebbe dire i traffici - di armi leggere responsabili di ingenti perdite di vite umane. Il nuovo scenario internazionale, caratterizzato da una coalizione armata in Afghanistan e dalla lotta internazionale contro il terrorismo, accresce ulteriormente la necessità di partecipare e sostenere questa iniziativa volontaria e pionieristica delle Nazioni Unite. L’Europa della difesa, formata dagli stati maggiori nazionali, non può essere l’unico versante militare dell’Unione europea. Essa deve poggiare, alla base, su un’Europa della prevenzione e del controllo del commercio degli armamenti mediante un arsenale legislativo coercitivo applicabile a tutti i livelli del settore. La mediazione di armi, le autorizzazioni per l’esportazione e la detenzione, così come le procedure di estradizione e di cooperazione tra polizie nazionali devono costituire l’obiettivo della nostra legislazione ed essere oggetto di un processo d’armonizzazione nell’Unione europea. Invece che cercare di intervenire sui conflitti in corso, non sarebbe meglio evitare che scoppino? L’attuale processo legislativo dell’Unione permette di farlo, in un momento in cui l’apparato militare è in fase di elaborazione. Speriamo che l’Europa colga questa occasione.
costep_2001-11-28_11_5	Signor Presidente, da tempo, vista la tragicità della situazione, reclamiamo un aumento dei fondi per l’AIDS. Il Parlamento europeo, votando la relazione Khanbhai, ha confermato questa scelta. La decisione di sbloccare altri 120 milioni ci ha visti ovviamente favorevoli, ma la proposta che oggi ci viene formulata, con una serie di tergiversazioni, si limita a 60 milioni, da attingere tra l’altro dal bilancio già esistente. Non si tratta più di un importo aggiuntivo e, peraltro, tali fondi non hanno neanche un carattere permanente. In più, l’assegnazione della somma al solo fondo internazionale ci fa sorgere una serie di interrogativi. Ci chiediamo, ad esempio, qual è la finalità di tale fondo? È soltanto la prevenzione o bisognerà considerare che anche paesi del sud devono poter accedere alle terapie? Come agiremo? Attrezzando strutture di cura, fornendo farmaci? Sono tutti interrogativi che, secondo me, vanno sollevati. E ancora: come verrà gestito il fondo? Come potranno pesare sulle decisioni non solo i paesi donatori, ma anche i paesi che di tale fondo hanno bisogno, ossia quelli del sud? Ritengo che abbiamo il dovere di porci tutte queste domande perché tante persone muoiono ogni giorno, noi abbiamo il denaro e a noi spetta aiutarle.
costep_2001-11-29_1_24	Signor Presidente, la bioetica o l’etica della vita ci pone questioni essenziali, ed è un onore per il nostro Parlamento affrontarle oggi. Qual è la nostra concezione dell’essere umano? Una concezione utilitarista o scientista nella quale l’essere umano, e soprattutto il più debole, è posto al servizio della scienza, oppure una concezione umanista che pone la scienza al servizio dell’essere umano? Cosa costituisce la dignità dell’essere umano? Accetteremo di affermare che la dignità può mutare a seconda dell’età, della capacità, della salute o del modo in cui è stato creato l’embrione? No, io spero che il Parlamento ribadisca con fermezza, mentre i laboratori provocano la coscienza mondiale clonando esseri umani, che tutti abbiamo la stessa dignità e la medesima umanità. Qual è il significato della ricerca scientifica? Lasceremo che la ricerca sia il miraggio di un nuovo eldorado finanziario? No, la ricerca deve mantenere la sua grandezza, essere al servizio dell’essere umano e più specificamente alleviarne la sofferenza, aiutare e curare le persone disabili, migliorare le condizioni di vita di tutti, anche nei paesi in via di sviluppo. Non deve esservi contraddizione tra la dignità dell’embrione e quella del malato. La nostra posizione, quindi, deve essere coerente e solida. Non dobbiamo subire l’aleatorietà del momento, ma fondare la nostra posizione sul rispetto della dignità dell’essere umano, unica garanzia di una scienza del progresso.
costep_2001-11-29_2_132	Esistono alcune sfide fondamentali a proposito delle quali la nozione stessa di compromesso non è più pertinente e che ci pongono di fronte a scelte radicali. È il caso della genetica umana che chiama in causa la dignità non negoziabile dell’umano. Le linee di divisione che attraversano questo Parlamento sono apparse chiaramente in occasione del voto sulla relazione Fiori. Esiste una linea liberale-libertaria che strumentalizza il vessillo della libertà della ricerca e invoca una sedicente necessità di non lasciarsi distanziare dagli Stati Uniti per reclamare il finanziamento da parte dell’Unione europea della ricerca sulle cellule staminali embrionali e gli embrioni sovrannumerari, aprendo in tal modo le porte alla reificazione e alla mercificazione delle vita umana nascente, nello stadio estremo della sua fragilità embrionale, e allo sviluppo di vere e proprie fabbriche di embrioni, in cui embrioni umani sarebbero creati allo scopo di ucciderli e di coltivarne le cellule. Una linea detta di compromesso risulta particolarmente ipocrita e costituisce semplicemente un modo surrettizio per autorizzare la clonazione terapeutica. Essa rende ammissibile il finanziamento della ricerca sui ceppi cellulari ottenuti a partire da cellule staminali embrionali, il che suppone la distruzione di embrioni e autorizza di fatto la clonazione terapeutica, poiché i ceppi cellulari non hanno lo stesso patrimonio genetico del ricevente colpito da una malattia incurabile. La terza posizione, che noi sosteniamo e che è stata difesa con convinzione e competenza da Elizabeth Montfort, consiste nel rifiutare qualsiasi eccezione al rispetto della dignità dell’essere umano, a prescindere dal suo stadio di sviluppo. Chiediamo il mantenimento del divieto di clonazione e respingiamo la falsa distinzione tra clonazione a fini riproduttivi e clonazione a fini terapeutici, poiché si tratta di un solo ed unico processo. Chiediamo l’interdizione della ricerca sulle cellule staminali embrionali e gli embrioni sovrannumerari e chiediamo un sostegno forte alle ricerche sulle cellule staminali adulte, le cui applicazioni terapeutiche sono particolarmente promettenti.
costep_2002-01-17_5_25	Il principale ostacolo politico all’adozione della relazione in esame riguarda le soglie d’applicazione delle norme europee che rivestono un’importanza economica di primissimo piano per le imprese che lavorano nel campo dei lavori pubblici, per l’ambiente, per le finanze pubbliche nonché per la qualità delle infrastrutture. Il nodo politico è semplice: a partire da quale valore, espresso in milioni di euro, un appalto pubblico deve essere soggetto alle procedure comunitarie? Esistono due diverse scuole di pensiero. I fautori delle soglie elevate sostengono che tale impostazione permetterebbe di evitare elevati costi amministrativi e pesanti procedure burocratiche per appalti che non attirerebbero comunque la concorrenza internazionale. Siffatte soglie non consentirebbero inoltre di intensificare le operazioni transfrontaliere nel campo degli appalti pubblici. Orbene, gli enti locali devono al contempo sostenere costi di aggiudicazione oltremodo elevati. Da parte mia, sono favorevole al mantenimento delle soglie ha proposto dalla Commissione. L’obiettivo è infatti quello di creare in tale settore un vero e proprio mercato unico europeo. Inoltre gli aumenti richiesti ridurrebbero l’impatto della direttiva fino a privarla della sua ragion d’essere. Sono infatti persuaso che tale aumento rischierebbe di diminuire radicalmente il numero degli appalti che sarebbero realmente aperti alla concorrenza comunitaria. La maggior parte degli appalti sarebbero aggiudicati in base a procedure nazionali o regionali. Ecco il motivo per cui mi sono astenuto dal voto nella sessione plenaria. Relazione Zappalà A5-0379/2001
costep_2002-02-07_10_2	Signora Presidente, signora Commissario, cosa è successo a Guantanamo? Una parte dell’intellighenzia europea che è sempre alla ricerca della purezza estrema e che, dopo l’11 settembre, continua a credere che sia possibile rispondere alla violenza senza violenza e alla guerra senza combattere, si è commossa di fronte alle condizioni in cui sono stati trasferiti a Guantanamo i combattenti di Al Qaeda catturati sul campo, in Afganistan. Cerchiamo di immaginare che cosa sarebbe successo se, forti della tragica esperienza dell’ammutinamento di Mazar-i-Sharif, gli americani non avessero adottato tutte le precauzioni volte a consentire il trasporto in sicurezza di tali fanatici, che hanno alle spalle anni dedicati alla ricerca del martirio, nell’esercizio della violenza più cieca. Se non fossero stati neutralizzati a dovere - come è stato fatto - sarebbe bastato un semplice movimento collettivo sui velivoli per far perdere loro l’equilibrio e renderli incontrollabili. Qual è la situazione attuale a Guantanamo? Tutte le testimonianze raccolte indicano che i detenuti sono trattati bene e che i feriti ricevono tutte le cure necessarie alla loro guarigione. Qual è allora il motivo, dopo lo slancio di solidarietà mostrato unanimemente dall’Assemblea in seguito all’orrore suscitato dagli attentati, per presentare oggi tale risoluzione d’urgenza se non il desiderio di iniziare, in nome dei grandi principi e dei buoni sentimenti, a prendere le distanze dalla lotta che gli americani continuano a condurre contro il terrorismo internazionale? Ebbene no, onorevoli colleghi, tale lotta non può essere portata avanti applicando convenzioni internazionali approvate all’epoca in cui si trattava di tutelare soldati che si affrontavano in combattimenti classici ed in cui la popolazione civile non veniva sistematicamente presa di mira, come avviene oggi. La guerra condotta oggi da terroristi contro popolazioni inermi rende antiquate tutte le convenzioni di Ginevra. Il punto di forza della guerra anti-terrorista sta innanzitutto nella raccolta di informazioni con l’obiettivo di evitare nuovi attentati, risalendo a tutti coloro che sono coinvolti per distruggere le reti che, come ben si sa, esistono a tutt' oggi sul territorio dell’Unione europea nonché su quello degli Stati Uniti. È ciò che gli americani tentano di fare a Guantanamo - cosa a cui non si può non plaudere. Ecco il motivo per cui il gruppo del Partito popolare europeo non si assocerà alla risoluzione comune stilata da altri bensì presenterà la propria risoluzione, che chiede essenzialmente una revisione del diritto internazionale onde adeguarlo alle condizioni della nuova era che è iniziata a New York e a Washington l’11 settembre scorso.
costep_2002-02-28_4_13	Per il finanziamento delle spese connesse alla Convenzione che precederà la Conferenza intergovernativa del 2004 i rappresentanti degli Stati membri sono risusciti ad inventare un’impalcatura complessa, quando sanno che tutto avrebbe potuto essere molto più semplice (1), che questa complessità si ritorcerà contro di loro (2), e che sarà molto più difficile da applicare, in quanto è chiaro che le spese indispensabili non sono state previste . Anzitutto la semplicità, come la logica, avrebbero voluto che per finanziare la Convenzione gli Stati avessero creato un fondo alimentato direttamente dai contributi propri e controllato dagli Stati stessi; la Convenzione infatti è un organismo sui generis, istituito al di fuori dei Trattati, che si colloca in un processo intergovernativo propedeutico ad una CIG. Hanno invece inventato una procedura complicata in virtù della quale i fondi sono parzialmente finanziati da Parlamento, Consiglio e Commissione, ai sensi di un accordo interistituzionale che conferisce a tali Istituzioni il diritto di esaminare le spese della Convenzione. Ad esempio, all’articolo 20 della decisione di base si rileva che il discarico sulle spese del fondo può essere concesso dagli Stati membri solo previo parere conforme delle tre Istituzioni. Ai sensi dell’articolo 6 dell’accordo, si rileva che le Istituzioni devono essere informate periodicamente sull’esecuzione delle spese, mentre all’articolo 4 si precisa che eventuali aumenti devono essere autorizzati dalle stesse. Attraverso questo complicato meccanismo le Istituzioni comunitarie dispongono di un mezzo per influire sulle spese della Convenzione, e quindi sul suo funzionamento nonché sulle decisioni. Non vi è ombra di dubbio che tale potere, se effettivamente esercitato, andrà a discapito degli Stati. Infine le occasioni di conflitto non mancheranno, poiché appare già chiaro che i costi preventivati della Convenzione (10,5 milioni di euro per i primi dieci mesi) sono stati sottostimati. Infatti le condizioni di lavoro dei vari rappresentanti parlamentari (Parlamento europeo, parlamenti nazionali dei paesi membri, parlamenti nazionali dei paesi candidati) sono decisamente diverse e questo sistema a tre velocità, in cui il Parlamento europeo gode di un privilegio assoluto, si rivelerà in tutta la sua iniquità. Sarà quindi necessario dotare di mezzi di lavoro supplementari le due altre categorie, o perlomeno la terza. Relazione Mayol i Raynal A5-0461/2002
costep_2002-03-12_2_74	Signora Commissario, onorevoli colleghi, l’energia non è un settore come gli altri, e per questo la discussione non può essere circoscritta unicamente alla questione dell’apertura alla concorrenza e del relativo calendario. La sicurezza di approvvigionamento, la coesione territoriale, lo sviluppo delle reti e delle interconnessioni, il rinnovamento delle centrali, la ricerca degli obblighi di servizio pubblico sono altrettante dimensioni essenziali che implicano investimenti a lungo termine senza redditività immediata ma che debbono essere garantiti, se non vogliamo ritrovarci in una situazione di tipo 'californiano'. Questo settore deve essere contraddistinto da regole molto chiare e occorre mantenere un equilibrio fra gli aspetti che rientrano nei meccanismi di mercato e ciò che è connesso ad altri imperativi, ad altre logiche nella sua organizzazione. Alcuni membri di questa Assemblea sono diventati i 'cantori' dell’apertura alla concorrenza, ma se osserviamo la situazione dei vari paesi, si constata che il quadro legislativo è una cosa, e la realtà dell’apertura è un’altra. Per esempio, la Germania in teoria è aperta al 100 percento ma dall’estero importa meno del 3 percento di elettricità. Forse sarebbe il caso di prevedere un ritmo di apertura meno rapido ma essere in grado di mantenere i propri impegni. Da questo punto di vista, la data proposta dalla Commissione, apertura il 1° gennaio 2003 per tutti i clienti non domestici, non è realistica e non lascia nemmeno il tempo, ai paesi in cui ciò sarà necessario, di adottare una legislazione di recepimento. Per questa ragione la commissione per l’industria, il commercio estero, la ricerca e l’energia del Parlamento ha proposto un termine di 24 mesi a decorrere dall’adozione della direttiva. Inoltre, e questo è il significato dell’emendamento n. 177, già citato dall’onorevole Philippe Herzog, abbiamo chiesto la garanzia che, al momento di questa apertura alla concorrenza, siano operativi gli altri elementi inerenti all’organizzazione del settore: obbligo di servizio pubblico, sicurezza di approvvigionamento, difesa delle energie rinnovabili, sicurezza degli impianti, protezione dell’ambiente. Infine, per quanto attiene ai clienti domestici, le famiglie, occorre tenere conto del fatto che, in taluni paesi l’uguaglianza tariffaria è parte integrante del servizio pubblico. Per chi abita in campagna, in città o in una valle remota, il kilowattora ha lo stesso prezzo. Questo è considerato un aspetto dell’uguaglianza d’accesso al servizio pubblico. Per questa ragione noi proponiamo che gli Stati che lo desiderano possano mantenere un settore non aperto alla concorrenza affinché la perequazione rimanga possibile e l’uguaglianza di accesso al servizio pubblico dell’energia continui a essere una realtà nei nostri paesi. Spero che il Consiglio ne terrà conto.
costep_2002-03-14_4_73	La direttiva proposta istituisce norme prudenziali (esigenza di fondi propri e di vigilanza supplementare) riguardo ai conglomerati finanziari. Il nostro obiettivo è la socializzazione di tali settori (credito, assicurazioni, investimenti) poiché le funzioni che tali norme adempiono rientrano, a nostro avviso, in una logica di servizio pubblico. In un’economia razionale, il credito dovrebbe essere concesso in funzione dell’utilità sociale degli investimenti e le assicurazioni dovrebbero essere integrate in fondi sociali d’investimento e di tutela sociale. La direttiva in esame costituisce un timido tentativo di regolare i mercati finanziari il cui funzionamento caotico è oramai riconosciuto come la causa di crisi finanziarie e di catastrofi sociali in tutto il mondo, come dimostra il caso Enron. Ho votato a suo favore con disincanto, se non altro per frenare un poco l’ultraliberismo dilagante e poi perché siamo contrari ad atteggiamenti disfattisti che consisterebbero nell’attendere che le disfunzioni del capitalismo provochino la sua crisi finale. Soltanto la mobilitazione sociale potrà porre fine agli errori di un sistema incontrollabile.
costep_2002-05-16_4_126	Signor Presidente, malgrado gli sforzi profusi dalle organizzazioni internazionali e gli impegni dei due protagonisti, nel Madagascar la situazione continua a peggiorare. Attualmente è in atto una spartizione del paese e la capitale è minacciata di asfissia, con tutte le conseguenze che ciò comporta per la popolazione. Si tratta di una situazione che mi riporta indietro di dieci anni, quando mi trovavo di fronte ai prodromi del dramma che per quattro anni avrebbe trasformato in un inferno la vita degli abitanti della Bosnia-Erzegovina: innalzamento di barricate per delimitare i territori e progressiva spartizione del paese in zone dove i signori della guerra imponevano la loro legge. Attualmente sull’isola di Madagascar si sta innescando questo ingranaggio infernale. Perciò, rivolgo un appello a Ratsiraka e Ravalomanana affinché accettino, finché non è ancora troppo tardi, di fare le concessioni necessarie per evitare il peggio, ciascuno per quanto gli compete. La Comunità europea deve associarsi agli sforzi profusi dall’OUA e dal suo presidente Wade. La risoluzione che più tardi sarà presentata al Parlamento per la votazione esorta le due parti ad applicare integralmente l’accordo firmato il 18 aprile a Dakar e purtroppo non rispettato. Con questo spirito, la risoluzione invita la Commissione e il Consiglio a svolgere il ruolo più attivo possibile per facilitare la ripresa dei negoziati, anche inviando sul posto emissari che fungano da mediatori e promotori.
costep_2002-05-30_4_5	Signor Presidente, onorevoli colleghi, la proposta della Commissione al Consiglio del 25 luglio 2001, relativa al regime degli aiuti di Stato a favore dell’industria carboniera, presenta una serie di meriti e un lieve difetto. Il primo merito risiede nel fatto che la proposta è indispensabile; il secondo merito è che, per il settore in questione, essa rappresenta un passo importante nella giusta direzione. Il lieve difetto è che nasconde alcune imprecisioni, non rimosse in Commissione. Il regime precedente scadrà nel luglio 2002: occorre un nuovo testo e la proposta è dunque indispensabile, soprattutto a causa della scadenza del Trattato CECA, base giuridica del precedente regolamento sugli aiuti all’industria carboniera. In Europa, la ristrutturazione dell’industria carboniera non è terminata, quindi non potevamo fare a meno di un nuovo testo, di un nuovo regolamento sul regime degli aiuti di Stato. La proposta è un passo nella giusta direzione, anche perché prevede il blocco degli aiuti alla produzione nel 2007. Ritengo ineluttabile e auspicabile prevedere la fine di tali aiuti, in considerazione della reintegrazione dei prodotti del carbone e dell’acciaio nel diritto comune del Trattato dell’Unione europea, in seguito alla scadenza del Trattato CECA. Il mio interesse e la discussione in Commissione sono stati rivolti all’innovazione del testo, un’innovazione importante perché consiste nel sostegno alla creazione della 'base di fonti interne di energia primaria?, destinata ad assicurare l’indipendenza dell’Unione europea per questo prodotto. Tale creazione è sorprendente in un testo che persegue, a priori, solo un obiettivo tecnico, ma suscita e ha suscitato, da parte mia e di alcuni colleghi, alcune considerazioni. L’Europa sarebbe in pericolo se non si creasse la suddetta base di fonti interne di energia primaria? Vi è un interesse strategico in tale creazione, ossia: per l’Unione europea il carbone e la produzione interna di carbone entro certi limiti sono strategici? La mia risposta è negativa. Alla stregua degli esperti, ritengo che, a livello mondiale, il mercato carboniero sia caratterizzato da una grande dispersione dell’offerta e da una grande stabilità dei prezzi a medio e lungo termine. Il rischio di carenza è limitato; inoltre molti prodotti potrebbero essere strategici. Mi rammarico che le risposte fornite dalla Commissione mi abbiano spinto a proporre di separare l’innovazione nel testo in questione per affrontare questo problema. Per il regolamento, è stata stabilita una validità fino al 2010; per ragioni di coerenza, avevo proposto di riportare la data al 2007, anno di scadenza degli aiuti alla produzione nella proposta della Commissione. Con mio rammarico, la commissione per l’industria non mi ha sostenuto e la mia relazione è stata respinta. Dopo questa premessa, propongo di votare la relazione nel testo iniziale della proposta della Commissione, in quanto, malgrado le incertezze, le imprecisioni e i punti oscuri, il testo proposto va nella giusta direzione, ovvero il sostegno alla ristrutturazione dell’industria carboniera, seppur limitato nel tempo. Ritengo che sia questo il senso da dare a tali sostegni, che non possono durare all’infinito.
costep_2002-06-13_4_101	La relazione Brok esorta i paesi membri e candidati a compiere gli sforzi necessari per concludere i negoziati d’adesione entro la fine di quest'anno e per poter firmare i trattati d’adesione verso il mese di aprile 2003, in preparazione dell’ingresso di dieci nuovi membri nel 2004. Sosteniamo con forza questo approccio. Nel 1999, al Consiglio di Berlino era stato previsto che nel 2002 sei Stati candidati sarebbero entrati a far parte dell’Unione. Siamo nel 2002, ma nessuno Stato è ancora entrato. Non possiamo continuare così. Dobbiamo rimuovere gli ultimi ostacoli, pur restando realisti, come spiegherò nella mia dichiarazione di voto sulla relazione Böge. In ogni caso, vi è almeno un falso problema: la mancata ratifica del Trattato di Nizza da parte del popolo irlandese. Nel caso in cui gli irlandesi, nonostante l’ingannevole operazione architettata dal Consiglio di Siviglia mediante un’illusoria dichiarazione di rispetto per la neutralità militare irlandese, respingano di nuovo questo Trattato inadeguato con un secondo referendum, l’ampliamento non sarebbe compromesso. Basterebbe includere le parti corrispondenti del Trattato di Nizza nel futuro trattato di adesione. Si potrebbe cogliere l’occasione per procedere ad una revisione dei Trattati, il che costituirebbe un atto positivo.
costep_2002-06-13_4_166	Signor Presidente, sono costernato dall’evoluzione della situazione dei diritti dell’uomo in Malesia, degradatasi in particolare in seguito agli eventi dell’11 settembre. Con la scusa della lotta al terrorismo, il Primo ministro malese Mohamad Mahathi ha ampiamente utilizzato la legge sulla sicurezza interna (Internal Security Act), che autorizza la detenzione senza sentenza di qualsiasi individuo sospettato di attentare alla sicurezza nazionale, per intensificare le misure repressive che violano le libertà individuali, in particolare la libertà di espressione, e mettere a tacere le opposizioni politiche. In pochi mesi, siamo passati dall’immagine di un paese emergente, guidato da persone civili, a quella di un paese i cui dirigenti distruggono con le proprie mani quanto da loro stessi costruito. Per tale ragione, il Parlamento deve condannare queste derive e chiedere al governo malese di rispettare le libertà individuali, di abolire la tristemente famosa legge sulla sicurezza interna e di ratificare quanto prima la Convenzione internazionale dei diritti dell’uomo, politici e civili, la Convenzione internazionale dei diritti economici, sociali e culturali e la Convenzione contro la tortura. Il Parlamento europeo deve poi inviare in Malesia una missione che indaghi sulle condizioni di detenzione dei prigionieri politici e sulla violazione dei loro diritti fondamentali. Infine, l’Unione europea dovrebbe iscrivere questo problema all’ordine del giorno dei suoi prossimi incontri con l’ASEAN.
costep_2002-10-22_2_107	Signora Presidente, vorrei esprimere anch'io la mia inquietudine per la sorte riservata nel bilancio agli aiuti destinati allo sviluppo. La parola d’ordine è 'rigore'. Si sopprimono o si ridimensionano linee di bilancio, e mi pare che siamo lontani da un bilancio all’altezza delle nostre esigenze e delle nostre aspettative. A parte il fatto che l’aumento di questa parte del bilancio è solo apparente, in quanto bisogna tenere conto dell’inclusione dell’aiuto di preadesione per Cipro, Malta e in particolare per la Turchia, l’orientamento generale che traspare dalle cifre non esprime un forte desiderio dell’Unione di assumersi le sue responsabilità nei confronti del sud. È infatti singolare che ci sia dia l’obiettivo di eliminare la povertà e, al contempo, si taglino i fondi per la cooperazione allo sviluppo. I tagli sono evidenti: meno fondi per gli aiuti alimentari, meno per l’America latina. Sono particolarmente pesanti per il Mediterraneo e per i Balcani, senza contare la possibilità di eventuali nuovi tagli che dovranno essere operati qualora il finanziamento degli aiuti all’Afghanistan non sia possibile mediante altre risorse. A chi si può far credere che questa cosiddetta riallocazione di fondi su altre rubriche porterà a più stanziamenti, maggiore efficacia nel rispondere ai bisogni delle popolazioni interessate? Senza una seria revisione delle prospettive finanziarie, la pressione sulla rubrica 4 diventa insostenibile. Dopo l’abolizione del Consiglio dei ministri per lo Sviluppo, un bilancio come questo costituirebbe un segnale molto negativo. Un esempio ne sono i negoziati appena avviati in vista della firma degli accordi di partenariato economico con i nostri partner ACP, ai quali saranno richiesti considerevoli sforzi di adeguamento. Si tratta di un onere finanziario che i paesi dell’ACP non possono sostenere da soli, né lo può il FES; occorrono invece fondi supplementari appositamente stanziati dall’Unione europea. Vorrei infine appoggiare la proposta del mio gruppo di istituire una linea di bilancio specifica per l’aiuto alla Palestina. C'è chi sostiene che i progetti finanziati dall’Unione europea andrebbero abbandonati, se sono destinati a essere distrutti sistematicamente. Il Commissario Patten già diversi mesi fa stimava a 20 milioni di euro il valore delle infrastrutture distrutte dall’esercito israeliano. Resta il fatto che l’Unione certamente non deve cedere alla legge della sopravvivenza del più forte, ma deve agire come sancito dal diritto. È quanto il Commissario Patten ha sempre ribadito, formulando un appello a favore di uno sforzo serio e concertato necessario per riformare e ricostruire l’Autorità palestinese, unico interlocutore possibile nei futuri negoziati di pace. Ciò sarà raggiunto mediante la trasparenza politica e di bilancio intorno a questo obiettivo.
costep_2003-01-15_3_88	I diritti fondamentali sono al centro del nostro impegno politico: non potevamo pertanto votare a favore della relazione. L’anno scorso il Parlamento ha approvato un metodo che comprendeva l’adozione della Carta, l’introduzione di mezzi, tra cui la rete di esperti, e l’opera congiunta di tre relatori, al fine di raggiungere un consenso. Questo metodo non è stato seguito e la relazione è soprattutto il riflesso delle opinioni del relatore piuttosto che un’analisi approfondita: tutta la Carta, nient'altro che la Carta, e pertanto un’analisi articolo per articolo, Stato per Stato. Questa è stata un’occasione per il Parlamento di acquisire controllo sugli Stati membri. Nient'altro che la Carta, ovvero gli articoli così come sono e non come li vorremmo. Questa relazione non inciderà sulla Carta, poiché solo una nuova Convenzione ha facoltà di modificarne gli articoli. Trovo negativo che le raccomandazioni formulate nella relazione vadano al di là della Carta, e non si può che deplorare il fatto che la ricerca del consenso sia stata costantemente sostituita dal carattere provocatorio ed esagerato di alcune proposte. Peraltro è totalmente inutile rincarare la dose. La relazione avrebbe potuto essere attesa dalla stampa e temuta dagli Stati. Non avendo però ottenuto una votazione unanime, verrà seppellita nel cimitero delle relazioni inutili.
costep_2003-03-11_2_107	Signora Presidente, la dottrina economica dell’Unione europea in generale e la lettura di questa relazione in particolare ci danno l’impressione di una totale mancanza di contatto fra le dichiarazioni di principio, i buoni propositi e un’onesta riflessione sull’occupazione, da un lato, e le terribili e angosciose realtà sociali della concorrenza a livello mondiale e della guerra economica dall’altro. Ovviamente riconosciamo tutti che incoraggiare gli investimenti e l’imprenditorialità equivale a favorire la crescita occupazionale, che ridurre la pressione fiscale e i vincoli burocratici rende più dinamiche le attività, che formare i giovani e i meno giovani per consentirne l’inserimento o la permanenza nel mondo del lavoro è una buona cosa. Ma una volta sfondate queste porte aperte, una volta spiegato che oltre all’occupazione e alla crescita è indispensabile una terza dimensione ecologica, per non parlare poi dell’obiettivo della promozione della salute e del benessere sul luogo di lavoro, dopo tutta quest'enunciazione di buoni propositi occorre scendere con i piedi per terra, uscire dal mondo dei sogni e calarsi nella realtà. E qui il trauma è violento: precariato, piani sociali, delocalizzazione, dumping sociale, disoccupazione in aumento, immigrazione di massa, crescita in caduta libera, crisi demografica, sistemi di protezione sociale sull’orlo del collasso. Tutto ciò è imputabile a una classe politica europea che è riuscita nel capolavoro di compiere una sintesi fra i difetti del socialismo burocratico e quelli dell’ultraliberalismo globalizzato. In altre parole, siamo alle prese con il peggio di entrambi. D’altronde, è evidente che l’ampliamento a est spalancherà le porte alle delocalizzazioni di massa, nonché a favore dell’immigrazione di massa. È evidente che la politica economica dell’Unione che apre il proprio mercato interno alla concorrenza mondiale altro non fa che svendere ciò che resta delle nostre industrie a elevata intensità di manodopera. Permettere agli estremisti del libero scambio e agli integralisti della globalizzazione di decidere del futuro delle nostre economie e delle nostre strutture sociali è un grave rischio. La riconquista economica e sociale passa dalla riconquista dei nostri mercati interni, dalla preferenza nazionale e comunitaria, dalla protezione nazionale e comunitaria, da una ridefinizione delle regole OMC in materia di scambi, il tutto non certo nel quadro di quel meccanismo infernale per lo stritolamento dei popoli che è divenuta oggi l’Unione europea.
costep_2003-03-12_3_33	Signor Presidente, sarà necessario prendere le armi per obbligare Saddam Hussein a rinunciare definitivamente ai suoi programmi di sviluppo, fabbricazione e accumulo di armi di distruzione di massa e a dimostrare di averlo fatto? Sono tra quanti continuano a sperare che si potrà evitare la guerra, e, facendo seguito all’onorevole Pasqua, desidero dire in questa sede che approvo gli sforzi compiuti a tal fine dalla Francia e dal suo governo. Condivido altresì il parere di quanti affermano che, se fosse necessario ricorrere all’estrema ratio della guerra, occorrerebbe un mandato delle Nazioni Unite, l’unica organizzazione in grado di conferire legittimità a questa azione, che segnerebbe di fatto, onorevole Barón Crespo, un cambiamento radicale nel comportamento della comunità internazionale finora riunita attorno all’idea che la forza armata possa essere utilizzata esclusivamente in caso di legittima difesa e, pertanto, in risposta ad un’aggressione effettiva. Onorevoli colleghi, abbiamo avviato la riflessione su questo tema nel corso dei precedenti dibattiti. Non abbiamo ovviamente trovato una risposta definitiva alla domanda. Vorrei tuttavia ricordare che è sul tema della legittimità o dell’illegittimità di qualsiasi azione militare preventiva o prelatizia che il nostro gruppo ha rifiutato di associarsi alla posizione maggioritaria espressa dall’Assemblea nella sua ultima risoluzione. Signor Presidente del Consiglio, come in concreto fare fronte alla nuova sfida posta dal terrorismo internazionale, se non applicando in questo e in altri ambiti, il principio di precauzione, oggi unanimemente riconosciuto? Personalmente credo che qualsiasi capo di Stato o di governo che, pur essendo a conoscenza di una grave minaccia per la vita di migliaia di cittadini, non prendesse tutte le misure necessarie per proteggerli, sarebbe colpevole ai loro occhi. Le armi di distruzione di massa costituiscono una minaccia reale per la sopravvivenza e la salute dei popoli. Ogni volta che l’esistenza di una simile minaccia sarà confermata, credo che i responsabili politici avranno il dovere di eliminarla, senza attendere che si concretizzi e utilizzando pertanto misure preventive, diplomatiche, economiche, politiche e, se queste misure non fossero sufficienti, ricorrendo, come estrema ratio, all’uso delle forze armate. Gli obiettivi che ci siamo impegnati a ottenere tutti insieme in Iraq dovrebbero essere imposti anche alla Corea del Nord. Forte di questa convinzione ribadisco che le nostre attuali divergenze sono più apparenti che reali.
costep_2003-03-12_3_78	I servizi, in particolare i servizi pubblici, sono l’argomento chiave, non soltanto perché rappresentano due terzi del PIL europeo, ma anche perché toccano il fondamento dell’identità e della cultura dei popoli. È quindi necessario privatizzare, commercializzare i beni pubblici mondiali come la salute, l’alfabetizzazione, il sapere, l’acqua? Secondo l’OMC, la risposta è sì. Tutto è merce. Anche secondo la Commissione europea, la risposta è sì, ma detto sottovoce, perché Bruxelles aderisce ideologicamente alla filosofia dei 'libertari?, per i quali tutto si vende, persino la polizia, l’esercito e il settore umanitario attraverso ECHO. Si finge di voler preservare la diversità culturale. La cultura e il settore audiovisivo non sarebbero 'mercificabili?, mentre l’agricoltura, fondamento della civiltà, è stata aperta al mercato a seguito dell’Uruguay Round. Si dice anche che l’Europa non ha fatto alcuna offerta di liberalizzazione per la salute, l’insegnamento e l’audiovisivo. Tuttavia, già vi sono catene americane di 'fast food? intellettuale che stanno acquistando un’università a Madrid. I mezzi audiovisivi di Berlusconi, Bouygues e Murdoch sono una merce. Vi è poi il settore idrico, che l’ex direttore generale dell’FMI, Camdessus, definisce il principale fattore di corruzione, in particolare in Francia con la Lyonnaise des Eaux. La riservatezza dei negoziati, l’incertezza riguardo ai servizi in questione e il bizantinismo riguardante la distinzione tra scambi globalizzati e regolamentazione nazionalizzata fanno del GATS un accordo stipulato all’insaputa dei cittadini.
costep_2003-04-09_3_154	Ci siamo astenuti sull’adesione di Cipro all’Unione europea, ma questo non significa che nutriamo un particolare risentimento nei confronti del popolo cipriota. Si tratta in realtà di un atto d’accusa contro i dirigenti dell’Unione europea per la loro irresponsabilità. Ci siamo rassegnati ad ammettere un paese diviso nell’Unione europea, un paese in cui restano ancora irrisolti problemi relativi alla sua stessa esistenza. Deploriamo questa situazione, che costituisce un’ulteriore prova, se ancora ve ne fosse bisogno, dell’incapacità dell’Unione europea di dar prova di un’autentica volontà politica. È evidente che l’adesione di Cipro avrebbe dovuto essere subordinata alla sua riunificazione. Anziché porre questa condizione, e usare l’adesione di Cipro quale leva, l’Unione europea si limita apparentemente a deplorare il fatto di aprire le sue porte a un paese diviso. È incredibile. È un’altra occasione sprecata, la cui conseguenza sarà quella di consentire a un paese occupato da una potenza straniera di aderire all’Unione europea, di dare alla Turchia un altro mezzo per continuare a ricattare l’Unione europea e di fissare di fatto la frontiera esterna dell’Unione lungo la cosiddetta linea verde, che non è riconosciuta dall’Unione europea o da qualsiasi altro paese tranne la Turchia.
costep_2003-06-05_4_139	Il cancro al seno e il cancro in generale sono un flagello che, a mio parere, non sta spronando l’Europa e gli Stati membri a intraprendere azioni adeguate in termini di ricerca, prevenzione, qualità delle cure, nonché di monitoraggio psicologico delle pazienti, che spesso vengono lasciate sole ad affrontare questo male crudele. Appoggio tutto quanto viene fatto per porre rimedio alla situazione. Vorrei mettere in evidenza il finanziamento che sono riuscito a far approvare in Parlamento e Consiglio quando ho redatto una relazione sul sesto programma quadro di ricerca e sviluppo. Naturalmente sostengo l’ottima e pertinente relazione dell’onorevole Jöns e i suoi continui sforzi in questo senso.
costep_2003-07-02_3_130	Siamo tutti convinti che battersi per il multilateralismo sia giusto. Dal momento che il multilateralismo è a rischio, dobbiamo fare tutto il possibile per la buona riuscita del Vertice di Cancún. È però un po' come la quadratura del cerchio: da una parte, gli americani difendono i loro interessi con ogni mezzo, pur coltivando il mito del libero scambio integrale e, dall’altra, numerosi paesi del sud non trovano un posto nell’economia mondiale, contestano le attuali regole commerciali ed esigono discriminazioni positive. Come può l’Unione svolgere il suo ruolo di trait d’union portando gli americani nella direzione giusta? Pur notando i positivi sforzi compiuti, mi interrogo su diversi punti della linea di condotta adottata su Cancún, in quanto neanche noi siamo affatto al riparo da contraddizioni tra i nostri interessi e le nostre intenzioni. In primo luogo, come possiamo difendere meglio il trattamento speciale e differenziato? I paesi in via di sviluppo non sono i soli ad essere in fallo; neanche noi siamo chiari su questo punto. Il campo di questo trattamento è eccessivamente ampio, il che priva la nozione di differenziazione di una reale pertinenza. La questione delle regole è tutt'altro che chiara. Possiamo riesaminare le regole per i TRIPS e per le zone regionali senza eludere la questione dei trasferimenti di tecnologia? In secondo luogo, sostengo la volontà di continuare a lavorare sulle cosiddette questioni di Singapore - e su questo punto la mia posizione è lievemente diversa da quella dell’onorevole McNally - in quanto toccano le dimensioni cruciali del legame tra commercio e sviluppo. L’Unione deve però attestarsi sulla sua linea iniziale? Sono d’accordo sull’approccio dal basso verso l’alto, ma non dobbiamo forse sostenere maggiormente le restrizioni, in particolare il prestabilimento, che sono associate alla rivendicazione di uno spazio politico? Inoltre è urgente sostenere i negoziati di Cancún con valide iniziative parallele volte a ridistribuire gli investimenti diretti e a garantirne la sostenibilità. In terzo luogo, in materia di agricoltura sosteniamo una posizione solida per quanto riguarda gli aiuti interni e il calcolo delle riduzioni delle tariffe. Tuttavia, i paesi del sud più vulnerabili, che sono monoproduttori e importatori netti, che utilità ne ricavano? Non dobbiamo forse rafforzare l’accesso ai mercati ed eliminare le sovvenzioni all’esportazione per i prodotti strategici di questi paesi e adottare un’iniziativa quadro a favore del commercio equo?
costep_2003-07-02_3_33	Signor Presidente, signor Presidente in carica del Consiglio, le farò una confidenza: preferisco la sua presentazione dai toni morbidi all’intervento del Primo Ministro francese di ieri, qui a Strasburgo, che ha fatto il gioco della divisione nazionale. Ciò detto - e immagino se ne sia reso conto nel corso del dibattito - la giudicheremo in base alle azioni, non alle parole. Saprà anche che il Parlamento ha una grande ambizione per la sua Presidenza: il successo della CIG. Questa è l’ambizione del Parlamento e del mio gruppo politico, nell’interesse di una democrazia europea che funzioni a tutti i livelli, sia a livello europeo sia in ciascuno dei nostri Stati membri, nel rispetto della Carta dei diritti fondamentali che abbiamo appena incorporato nel progetto di Costituzione. Mi è appena giunto, molto tardivamente, il vostro programma in inglese - purtroppo non so leggere l’italiano - e ho scoperto che si parla di nuovo del Libro bianco di Jacques Delors. Ne sono felice, perché ritengo che Jacques Delors avesse ragione. Soltanto che, da quando Jacques Delors ha proposto all’Unione questo grande progetto di reti transfrontaliere e di infrastrutture europee, ci troviamo di fronte allo stesso problema: i finanziamenti. Lei lancia l’idea di un finanziamento da parte della BEI, ma la BEI è solo una banca. Non propone soluzioni, a parte la possibilità di ottenere un prestito europeo. È disposto, signor Presidente in carica del Consiglio, a lottare per ottenere un prestito europeo per finanziare queste grandi opere? Altrimenti, saranno solo parole, parole, parole. In definitiva, questo piano di rilancio serve a rilanciare la crescita europea o semplicemente a rilanciare l’economia italiana che ha difficoltà a rispettare il Patto di stabilità?
costep_2003-09-02_2_11	Signor Presidente, signor Commissario, onorevoli colleghi, desidero congratularmi con l’onorevole Pomés Ruiz per aver elaborato una relazione di tale chiarezza che mette in evidenza la necessità di tenere conto della dimensione territoriale della politica di coesione, al di là dei suoi aspetti puramente economici e sociali. Questa politica deve fondarsi sul principio della solidarietà, per ridurre le disparità tra le regioni e per affermare il principio di uguaglianza tra i cittadini europei, qualsiasi sia il luogo in cui vivono. Dovremmo inoltre assicurare ai nostri concittadini parità di accesso a servizi pubblici di qualità, che costituiscono il vero tessuto sociale delle regioni d’Europa. Dovremmo anche riconoscere la specificità, la qualità di vita e le risorse naturali degli abitanti delle regioni strutturalmente svantaggiate, unitamente al loro patrimonio e al loro know-how. Concordo con il relatore in merito al fatto che sarebbe un errore concentrare tutto il nostro sostegno finanziario verso i nuovi Stati membri e trascurare le zone ammissibili attuali. Dobbiamo ricordare che l’allargamento accrescerà le disparità regionali. Accolgo favorevolmente la proposta di integrare l’articolo 158 del Trattato CE. Questo consentirà di tenere conto in modo più adeguato degli handicap strutturali delle isole, delle regioni di montagna e delle regioni a scarsa densità di popolazione, in funzione della gravità delle difficoltà affrontate. Queste regioni sono state emarginate nei precedenti periodi di programmazione. È essenziale che siano ora riconosciute in termini di accessibilità, di comunicazione, di infrastrutture, di finanziamento, nonché di accesso ai servizi pubblici. È fondamentale se vogliamo evitare l’esodo verso le città e l’invecchiamento della popolazione. La dichiarazione di Endelave è stata firmata durante una visita di studio del gruppo per l’Europa delle democrazie e delle diversità in questa località, un’isola di 183 abitanti della Danimarca centrale. Tale dichiarazione affronta la situazione specifica delle piccole isole europee, che possono funzionare perfettamente. Si propone di consentire agli abitanti di queste piccole isole di avere accesso a servizi di qualità, per esempio, traghetti, medici, veterinari, scuole, sacerdoti, aiuti a domicilio, biblioteche, eccetera, con un sostegno finanziario nello spirito della solidarietà. Infine, in nome del principio di sussidiarietà, credo di dover segnalare l’importanza di un maggiore coinvolgimento nella politica di coesione degli Stati membri e delle loro autorità decentrate. Questi organi sono più vicini alle realtà concrete della loro regione e le conoscono meglio.
costep_2003-09-03_3_244	Signor Presidente, finora abbiamo messo l’accento sulla lotta contro le malattie trasmissibili, in particolare l’HIV/AIDS, la tubercolosi e la malaria. Abbiamo chiesto a più riprese di allargare il campo d’azione alle altre malattie direttamente connesse alla povertà e alle cattive condizioni igieniche e ambientali. Accolgo quindi con grande favore la relazione dell’onorevole Bowis che tratta la questione sanitaria nella sua dimensione più ampia e tiene conto delle ripercussioni sulla salute delle politiche alimentari, ambientali e dell’istruzione. Per prevenire le malattie occorre migliorare le condizioni di vita della popolazione del sud, ovvero una strategia di sviluppo coerente e integrata. La prevenzione è una strategia essenziale, ma a lungo termine. A più breve termine occorre garantire ai malati l’accesso alle cure mediche e ai farmaci. Bisogna poi che i farmaci siano disponibili. Certo, nella maggior parte dei paesi del sud i sistemi sanitari sono deboli, ma privatizzare il settore non risolverà niente. Solo i servizi pubblici possono assicurare la gratuità e l’universalità dei servizi sanitari. In proposito la salute deve restare al di fuori del GATS, e sono lieto che la relazione riprenda questo principio elementare. Sostengo senz'altro l’emendamento che chiede l’attuazione della dichiarazione di Doha sui farmaci, tanto più che l’accordo scaturito dal Consiglio TRIPS dovrebbe permetterne l’entrata in vigore. Se ci rallegriamo dell’entrata in vigore, occorre però riconoscere che la complessità di questo accordo suscita interrogativi sulla sua applicabilità. Così i paesi privi di capacità produttive sono soggetti a un doppio sistema di licenze obbligatorie e di vincoli che spesso possono essere costosi. Se la salute è davvero una priorità della politica di sviluppo dell’Unione europea, allora gli Stati membri devono risolutamente impegnarsi a concedere le licenze obbligatorie necessarie ai paesi in via di sviluppo per proteggere la loro sanità pubblica. Affinché questa comunicazione non resti lettera morta noi parlamentari dobbiamo continuare a esercitare insieme una pressione costante.
costep_2003-09-04_4_138	Tra le numerose relazioni annuali adottate dal Parlamento, ce ne sono molte di grande interesse. Quanto detto non si applica tuttavia a questa famigerata relazione sui diritti fondamentali nell’Unione che, lungi dal servire la causa europea, evidenzia il lato peggiore del federalismo comunitario. L’impronta di una simile relazione è di per sé piuttosto incongrua in quanto, per il Parlamento, essa consiste nel denunciare presunti attentati ai diritti fondamentali perpetrati proprio dagli Stati membri dell’Unione europea. Non sarebbe esagerato affermare che chiunque consulti questo indigesto documento ne ricavi inevitabilmente l’impressione che l’Unione europea altro non sia se non un insieme di repubbliche delle banane in cui vige l’illegalità. Sovrappopolazione carceraria, attacchi alla libertà di coscienza, discriminazione contro le minoranze, controllo (economico) dei media, moltiplicazione di atti razzisti, politiche migratorie restrittive, eccetera: nessuno Stato membro è stato risparmiato e, in definitiva, è l’Unione europea nel suo insieme ad apparire come uno spazio liberticida. È chiaro che queste sono mere fantasie. Rimane tuttavia il fatto che, ostaggio di potenti lobby dei diritti dell’uomo, il Parlamento si renderebbe ridicolo qualora adottasse una simile relazione.
costep_2003-09-23_2_8	Signor Presidente, come la maggioranza del mio gruppo e comunque come tutti i francesi del gruppo EDD, voterò contro la nomina di Jean-Claude Trichet alla presidenza della Banca centrale, anche se mi è stato spiegato che non si usa votare contro un compatriota. Eppure, tutti ne siamo stati testimoni, il signor Trichet ha rinnegato la sua nazionalità dinanzi alla commissione per i problemi economici e monetari - I'm not a French man - per ingraziarsi la Commissione, cosa che sembra essergli riuscita. La ragione della nostra opposizione tuttavia è più profonda. Jean-Claude Trichet, come ben sanno tutti i francesi, è uno degli ispiratori di una politica che sacrifica, ha sacrificato e sacrificherà deliberatamente la crescita al dogma maltusiano della stabilità. Da un decennio a questa parte la politica monetaria della Banca centrale ci costa un punto di crescita ogni anno e mi stupisco, onorevole Lipietz, che lei sia diventato un così ardente realista. Nel corso dei lavori della Convenzione europea noi, ovvero l’onorevole Katiforis e molti altri, la maggior parte dei socialisti e i Verdi abbiamo cercato di cambiare questo dogma e di proporre che la nuova Costituzione europea riconoscesse alla crescita la stessa importanza della stabilità. Abbiamo fallito e credo che il Parlamento, o in ogni caso tutti quelli che avevano lottato in tal senso, si farebbe onore, astenendosi dall’approvare la nomina del signor Trichet, in quanto egli è l’emblema della politica di cui soffre e continua a soffrire, lo si vede ogni giorno, l’economia europea.
costep_2003-09-24_3_146	Mi sono astenuta sull’emendamento di compromesso n. 7 e non sono d’accordo sul paragrafo 30 della proposta di risoluzione. Considero che sia sbagliato dire che 'il progetto di Costituzione elaborato dalla Convenzione (?) esprime la volontà dei cittadini?. In realtà, la volontà dei cittadini sarà effettiva soltanto dopo la ratifica della Costituzione con un referendum popolare a livello europeo. Ho sostenuto, d’altra parte, l’emendamento n. 78 che deplora che il progetto di Costituzione abbia ripreso senza modifiche, nella sua parte III, tutti gli articoli del Trattato di Maastricht relativi alla politica economica e monetaria dell’Unione europea, i quali sono fondati sul principio 'di un’economia di mercato aperta e in libera concorrenza? (articolo III-70 del progetto di Costituzione). Tale emendamento mi sembra indispensabile per garantire pienamente il contenuto dell’articolo 3 del progetto di Costituzione, che indica che l’Unione europea è fondata su 'un’economia sociale di mercato fortemente competitiva che mira alla piena occupazione e al progresso sociale?. Sulla questione dei servizi pubblici, ho appoggiato l’emendamento n. 82 che chiede che i servizi pubblici siano esonerati dalle norme comunitarie di concorrenza. Testo abbreviato conformemente all’articolo 137, paragrafo 1, del Regolamento
costep_2003-09-25_4_63	La risoluzione che il Parlamento europeo ha appena votato in seguito al fallimento della Conferenza ministeriale dell’OMC a Cancún non offre alcuna diagnosi complessiva né un chiaro orientamento per il futuro. In particolare essa non ci dice che: questo fallimento è il risultato di un rifiuto sempre più netto dell’ideologia del libero scambio, e adesso è necessario definire regole più eque per il commercio internazionale; l’Unione europea, che si è asservita al libero scambio, e si è battuta per includere nei negoziati i temi di Singapore, quali regole relative agli investimenti e agli appalti pubblici, a cui i paesi in via di sviluppo si opponevano, ha contribuito in maniera considerevole a tale fallimento; una grave responsabilità ricade anche sulla Commissione, poiché ha utilizzato in questi negoziati internazionali lo stesso metodo di ossessiva chiusura che utilizza, all’interno, nei confronti di coloro che vogliono una politica diversa. Semplicemente, si rifiuta di comunicare con loro; la riforma della politica agricola comune, che era stata preparata in previsione di Cancún e che avevamo denunciato con forza, è ormai datata. L’Unione europea deve prendere atto delle informazioni più recenti e preparare un’altra riforma, più adatta a proteggere il nostro modello agricolo.
costep_2004-01-12_1_90	È scandaloso che abbiamo dovuto attendere il naufragio della per adottare direttive più o meno vincolanti al fine di applicare norme che risalgono a trent’anni fa. È altresì scandaloso che le vittime degli incidenti precedenti, come quello dell’, non siano sempre state adeguatamente indennizzate e che la società petrolifera, dando prova di estremo cinismo, abbia avuto l’ardire di chiedere un indennizzo per i costi di pompaggio. Alcuni emendamenti sono volti ad attenuare la formulazione della Commissione, col pretesto di scongiurare una caccia alle streghe contro il capitano e l’equipaggio. È molto positivo. Ma allora per quale motivo le direttive riguardano solo il capitano e l’equipaggio? Perché non colpire direttamente i responsabili, ovvero coloro che organizzano il trasporto marittimo? Perché non viene impedito loro di causare danni, applicando delle vere e proprie sanzioni deterrenti? Infatti, mentre le navi possono navigare con bandiere ombra e determinarne la vera proprietà è spesso un rompicapo, le grandi imprese che traggono profitto da questa attività, ossia le grandi società petrolifere, sono invece perfettamente identificabili. È contro questi gruppi che devono essere adottate le misure più severe per evitare che la corsa ai profitti provochi tragedie collettive.
costep_2004-02-12_1_13	Signora Presidente, signor Commissario, onorevoli colleghi, vorrei in primo luogo ringraziare il relatore per la completezza del suo lavoro. Nella relazione troviamo tutto quel che desideriamo trovarvi; è dunque un piacere leggerla e sostenerla. Nel mio intervento vorrei ricordare e ribadire che noi abbiamo fatto delle donne il simbolo dell’oppressione del popolo afghano; abbiamo fatto delle donne il simbolo della lotta contro i talebani; faremo delle donne anche il simbolo della ricostruzione dell’Afghanistan? Non è affatto sicuro, eppure - come è stato appena osservato, paragonando la situazione afghana e quella irachena - in tempi di guerra o di liberazione, in alcuni paesi, la questione femminile assume un’importanza e una gravità particolari. La situazione delle donne in Iraq è allarmante; perché dunque non dovremmo esaminare la questione femminile, come si presenta oggi in Afghanistan? Signor Commissario, la commissione per i diritti della donna e le pari opportunità ha avuto con lei uno scambio di lettere in merito all’importanza attribuita alla questione femminile nel quadro della ricostruzione, e alla percentuale degli aiuti concessi dall’Unione europea da destinare ad azioni specificamente destinate alle donne. Noi chiedevamo il 20 per cento, e riconosco che si tratta di una cifra enorme e forse arbitraria; in realtà, pare che a tale scopo sarà stanziato il 2 per cento. Certo, soprattutto nel settore della sanità, il svolge un ruolo di fondamentale importanza; non è dunque il caso di parlare di cifre. Ciò premesso, a parte la scarsa importanza accordata alla questione femminile, mi sbalordisce soprattutto la mancanza di un sull’istruzione, sia nel lavoro della Commissione che nelle linee di bilancio che sono state proposte. Ora, tutti sanno che il problema dell’istruzione - e soprattutto dell’istruzione delle ragazze - è di fondamentale importanza nel contesto del tema della donna come simbolo della ricostruzione. Ecco la prima osservazione che volevo fare. La seconda osservazione è che il riferimento esplicito al principio dell’uguaglianza tra uomini e donne nel testo della costituzione è motivo di grande soddisfazione per noi tutti; anzi ci battiamo affinché questo principio sia presente nella Costituzione europea. Si tratta quindi di un problema che non si pone soltanto in Afghanistan, ma anche qui da noi; resta il fatto che qui sappiamo benissimo che un principio non basta: occorre anche applicarlo. Siamo molto lieti dei progressi compiuti in Marocco in merito ai diritti delle donne, ma attendiamo l’applicazione di tali principi; lo stesso vale evidentemente per l’Afghanistan, e anche per i nostri paesi.
costep_2004-02-12_1_80	Signor Presidente, signor Commissario, la strategia della Commissione in materia di servizi di interesse generale suscita in noi grande preoccupazione. In primo luogo, dobbiamo condannare la mancanza tanto di trasparenza, quanto di rispetto nei confronti della società civile e del Parlamento. È pur vero che la Commissione, in relazione ai servizi di interesse generale, ha condotto consultazioni nel corso del 2003, ma si trattava di consultazioni separate. La DG Concorrenza ha prodotto un pacchetto in materia di compensazioni finanziarie di cui sono a conoscenza solo grazie alla stampa e, nella sostanza, si tratta di testi che ignorano completamente le osservazioni e le richieste del nostro Parlamento. La compensazione finanziaria è essenziale per la sopravvivenza dei servizi di interesse generale. Qualsiasi intrusione della Commissione nel campo delle definizioni e delle regole che giustificano le compensazioni sarebbe inaccettabile, poiché esula dalle sue competenze. Compito delle Commissione non è fare le leggi ma applicarle. Un’altra ragione per cui il Parlamento chiede un intervento legislativo con procedura di codecisione che includa i principi di finanziamento è di fare chiarezza in relazione ai Trattati e alla giurisprudenza. A tale riguardo, solo la procedura di codecisione ci consentirebbe di ottenere un compromesso legittimo e praticabile. Per tali motivi, nel Libro bianco che dovrebbe essere pubblicato entro aprile, la Commissione deve indicare chiaramente se è favorevole o contraria a questa richiesta. Rispondendo negativamente o in modo ambiguo e ritenendosi nel diritto di imporre definizioni e norme sostanziali, essa commetterebbe un abuso di potere. Al momento, in base alle informazioni di cui dispongo, posso solo osservare che il pacchetto in corso di preparazione considera scontato che la Commissione abbia il potere di introdurre norme e che molte delle scelte effettuate contraddicono formalmente la risoluzione del Parlamento europeo. La risoluzione approvata il 14 gennaio di quest’anno afferma che il compito a livello comunitario per quanto riguarda in generale i servizi d’interesse generale consiste nel garantire il loro esercizio nell’ambito del mercato interno e, in particolare, assicurare che le norme di concorrenza siano compatibili con gli obblighi di servizio pubblico“. Io ritengo, tuttavia, che il “pacchetto Monti, che non ho potuto consultare, ostacola le opportunità di finanziamento, in nome del pieno rispetto delle regole di concorrenza. Viste le circostanze, come già è stato affermato e ricordo in particolare gli interventi degli onorevoli Langen e Flautre dello scorso anno, mi trovo costretto a ribadire che non vogliamo affatto una nuova comunicazione concernente l’interpretazione del Trattato e della giurisprudenza. Vogliamo che la Commissione predisponga un atto legislativo che preveda la procedura di codecisione. Va considerato che la Commissione è invece competente in materia di applicazione delle norme ed è perciò legittimata a elaborare una decisione e a prevedere un quadro generale, fermo restando che tali atti di carattere esecutivo dipendono, come tutti sappiamo, dall’interpretazione delle norme. È questo il motivo per il quale chiedo al signor Commissario di indicare oggi esplicitamente che i testi in corso di preparazione, una volta corretti per tener conto delle consultazioni, entreranno in vigore solo provvisoriamente, in attesa dell’approvazione di un testo legislativo. Vorrei ora richiamare l’attenzione dell’Aula sul contenuto sostanziale delle proposte del Commissario Monti, il quale contraddice la nostra risoluzione. Ben lungi dall’aumentare la certezza giuridica, tali proposte peggiorano il quadro già ora incerto. Molti servizi di interesse economico generale, in particolare quelli sociali, si vedranno costretti a rispettare obblighi di notifica prima inesistenti. Quanto all’accettazione di compensazioni, verranno resi più severi i requisiti delle gare. Le richieste del Parlamento concernenti i criteri di calcolo dei costi sono state ignorate. Si prevede di estendere la nozione di compensazione eccessiva. Per quanto riguarda i servizi forniti essenzialmente alle imprese, si ritiene di non includere gli stessi nella nozione di servizio di interesse economico generale, la qual cosa rappresenta un’evidente intrusione nel campo delle definizioni. E vengo alle domande vere e proprie. Qual è il calendario degli interventi della Commissione? Ha intenzione la Commissione di rispondere in modo coerente, nel Libro bianco che abbiamo chiesto alla stessa di presentare all’Aula in aprile, alle consultazioni effettuate e alle proposte in materia di compensazione? La Commissione può affermare con chiarezza se intenda accettare ovvero rifiutare l’introduzione di un atto legislativo a norma della procedura di codecisione? È in grado di dichiarare che i testi esecutivi da essa prodotti sono di natura provvisoria, in attesa dell’introduzione del relativo testo normativo?
costep_2004-02-26_1_87	Quattro anni fa a Lisbona i Quindici hanno promesso di fare dell’economia europea la più dinamica e competitiva del mondo, in grado di assicurare una crescita economica sostenibile accompagnata da un miglioramento quantitativo e qualitativo dell’occupazione e da una maggiore coesione. Il gergo europeo può servire a dipingere un futuro luminoso, ma non può nascondere la dura realtà. La strategia di Lisbona è stata in effetti solo un concentrato di attacchi contro i lavoratori dipendenti. L’Unione europea si è rivelata incapace di impedire i licenziamenti collettivi volti a far salire le quotazioni di borsa, la chiusura delle imprese e i piani di ristrutturazione. Ancora più scandaloso è il fatto che i dividendi degli azionisti siano stati gonfiati con denaro pubblico, come è avvenuto per la . L’Unione non ha mai trovato gli strumenti per combattere delinquenti come i dirigenti della ; anzi, continua a proteggere i paradisi fiscali e il segreto bancario. Ma Lisbona significa soprattutto riforme strutturali del mercato del lavoro fondate sulla flessibilità, la precarietà e la riduzione salariale, e infine la mercificazione dei servizi pubblici a scapito dei cittadini. Questo è il motivo per cui il Vertice di primavera del 2004 deve segnare una radicale rottura con il processo di Lisbona. Dato che la risoluzione comune ha rifiutato di farlo, ho votato contro.
costep_2004-04-01_1_118	Dopo una lunga attesa, finalmente ci siamo: la proposta di decisione relativa all’istituzione di consigli consultivi regionali risponde alle disposizioni del regolamento quadro che prevedono nuove forme di partecipazione alla PCP. Questa risposta, però, solleva anche ulteriori interrogativi. Il relatore sottolinea giustamente che, senza un finanziamento adeguato e permanente, quest’iniziativa diverrà ben presto priva di contenuto, con l’unico risultato di permettere alla Commissione di mettersi a posto la coscienza a buon mercato. Il mio contributo alla relazione consiste nel richiedere la creazione di strutture intermediarie, corrispondenti a sottounità geografiche coerenti ed omogenee, che avranno il ruolo di fornire raccomandazioni tecniche ai consigli consultivi regionali, a monte del processo decisionale. Si terrà conto anche della dimensione socioeconomica della PCP, purché sia previsto anche a tale scopo un finanziamento adeguato. L’efficacia dei consigli consultivi regionali è direttamente connessa al grado di partecipazione del settore della pesca; il coinvolgimento di quest’ultimo, però, acquisterà concreta efficacia solo se i consigli consultivi regionali potranno godere di finanziamenti comunitari e di un funzionale livello di partecipazione. I consigli consultivi regionali potranno allora assumere un autentico ruolo di gestione, più vicino ai nodi economici, sociali e ambientali direttamente interessati dalla PCP.
costep_2004-05-05_1_89	La bocciatura clamorosa, perpetrata in specie dalla quasi totalità dei deputati francesi, con l’eccezione dei Verdi e degli antifederalisti, dell’emendamento che chiedeva alla Commissione Prodi, la quale peraltro è a fine mandato, di non ritornare sulla moratoria decisa dal Consiglio sugli OGM, equivale a un’autentica benedizione del Parlamento europeo alla decisione che la Commissione si appresta a prendere, e che il Commissario Byrne ha del resto già preannunciato, a favore della commercializzazione del mais geneticamente modificato BT-11 e delle varietà che seguiranno. Il Commissario Byrne darà probabilmente l’annuncio all’indomani delle prossime elezioni europee Si tratta di una procedura particolarmente perversa, nella quale la Commissione non tiene in alcuna considerazione gli Stati, con la loro tacita approvazione, a proposito di una questione cruciale per la salute pubblica e per l’ambiente dei nostri paesi. Questa legislatura termina dunque con un colpo basso ai danni dei cittadini europei. Dobbiamo riformare questa procedura per ritrovare un’Europa che rispetti i desideri degli europei. Approvazione del processo verbale della seduta odierna - Dichiarazioni scritte: La seduta termina alle 12.59
costep_2004-07-20_1_21	Signor Presidente, dopo aver espresso la nostra profonda gratitudine al suo predecessore, l’onorevole Cox, in linea con le consuetudini e le tradizioni di quest’Aula, desideriamo porgerle le nostre più sincere congratulazioni per la sua elezione. Si tratta ovviamente di congratulazioni determinate non da considerazioni politiche bensì dall’apprezzamento che nutriamo personalmente per lei. È chiaro infatti che quest’elezione è emblematica dell’accordo di fondo tra i due principali gruppi parlamentari, al di là delle differenze di opinione che nel complesso sono relativamente superficiali. Come hanno affermato diversi oratori intervenuti prima di me, speriamo che lei difenderà i diritti di tutti i deputati europei, compresi quelli che fanno parte di minoranze e che, come è accaduto ad altre minoranze nella storia, forse diventeranno la maggioranza di domani. Si tratta di deputati che, in maniera pienamente legittima, condividono l’ostilità totale del loro elettorato per il modo in cui si stanno attualmente sviluppando le nostre Istituzioni, e che sono determinati a difendere l’identità e le libertà fondamentali delle loro rispettive nazioni. Si tratta di deputati a cui, come è accaduto nei mandati precedenti, i governi ostili vogliono togliere il mandato, per le loro affermazioni o perché protestano contro le persecuzioni di cui sono oggetto. Si tratta di deputati che non appartengono a gruppi; essi sono più numerosi dei membri di alcuni gruppi e rappresentano almeno otto o dieci nazionalità, ma non dispongono nemmeno di un interprete, né in inglese né in francese, alle riunioni di lavoro - una forma di discriminazione che nel corso della precedente legislatura la Corte di giustizia aveva condannato in via di principio. In sintesi, speriamo che lei sia il Presidente di tutti i deputati europei e che garantisca il rispetto del principio secondo cui in Parlamento tutti i deputati sono deputati a pieno titolo, a prescindere dalle loro opinioni. La seduta, sospesa alle 12.30, riprende alle 15.00
costep_2004-07-21_1_49	Signor Presidente, un quarto dei Paesi Bassi è sotto il livello del mare, perciò avete alle spalle una lunga tradizione di tentativi di mettervi al sicuro! Immagino che la sua Presidenza si impegnerà nello scavare canali e contenere maree - maree come la sfida di finanziare la nuova Unione europea allargata, la sempre maggiore urgenza di ricostruire la nostra forza economica, i flussi e i riflussi dei pericoli del terrorismo internazionale. Dovete ereditare parte dello slancio dei vostri predecessori, senza restare prigionieri della loro ombra. La Presidenza irlandese ha lasciato alla vostra una fondamentale eredità: la Costituzione europea. I deputati liberali e democratici al Parlamento europeo guideranno la battaglia per la Costituzione e ci auguriamo che ogni governo europeo sia in prima linea su questo fronte. Se non riusciremo a farla accettare, la Costituzione non sarà valsa una sola coppa di al Justus Lipsius. Quanto al resto del lavoro che vi siete prefissati, il tempo è poco. Con la pausa estiva e una Commissione e un Parlamento nuovi, che cercano di prendere rapidamente confidenza con la situazione, in tre mesi e mezzo voi dovete riuscire a fare ciò che molte Presidenze si sforzano di fare in sei. Siamo ansiosi di lavorare con l’ottimo gruppo formato dal Ministro Nicolaï e dai suoi colleghi. I deputati liberali e democratici al Parlamento europeo accolgono con favore l’impegno della Presidenza olandese a rinnovare l’agenda sulla riforma economica. Conveniamo sulla necessità di puntare su una migliore attuazione, piuttosto che sull’adozione di ulteriori normative. La base della coesione sociale in Europa è un’economia forte e dinamica. Con un’attenta analisi delle esigenze delle economie locali e regionali, il mercato unico europeo può diventare una marea in grado di sollevare tutte le nostre imbarcazioni. Una parte importante di questo processo è costituita dalla credibilità dell’euro e della zona euro. Ci siamo uniti alla vostra Presidenza nell’accogliere con favore il principio su cui si fonda la sentenza pronunciata dalla Corte di giustizia delle Comunità europee la settimana scorsa, che afferma che un patto è un patto: gli Stati membri non possono e non devono violare impunemente le regole che essi stessi si sono date. Vigileremo affinché un Patto di stabilità rivisto possa imporsi al rispetto tanto degli Stati grandi quanto degli Stati piccoli. Accogliamo con favore il vostro impegno a portare avanti l’agenda sulla giustizia e gli affari interni. Siamo favorevoli ad avviare un dibattito sul modo migliore di armonizzare i nostri controlli sulla migrazione, di chiudere le porte alla migrazione illegale proteggendo al contempo coloro che fuggono giustamente dall’oppressione. Per quanto concerne l’asilo, l’immigrazione e la cooperazione giudiziaria, sono però necessari la codecisione e il voto a maggioranza qualificata, come previsto dall’articolo 251 del Trattato. Il mio gruppo conviene anche che gli Stati membri debbano lavorare meglio insieme per far fronte al terrorismo, ma continuiamo a essere perplessi sull’intenzione del Consiglio di fare ampio uso dei dati biometrici. Troppe delle nostre domande sulla fallibilità, sul rapporto costi/benefici e sulla non hanno ricevuto una risposta adeguata. Non dovete anticipare le decisioni del Parlamento in quest’ambito. La vostra è anche la Presidenza che sovrintenderà alla nomina della nuova Commissione. La settimana scorsa il mio gruppo ha chiesto al Presidente designato della Commissione di impegnarsi a lottare per un migliore equilibrio di genere nella composizione della Commissione. In realtà, però, questo è compito suo, signor Presidente in carica del Consiglio. I deputati liberali e democratici al Parlamento europeo vogliono una Commissione che sia composta per almeno un terzo da donne. Vorremmo ricordarvi che, se l’equilibrio di genere in seno al Consiglio riflettesse quello dell’Europa stessa, esso sarebbe composto da 12 o 13 donne. È necessario un dibattito sulla Turchia. Teniamo questo dibattito in maniera franca e aperta. Quello che dobbiamo fare è ascoltare attentamente la Commissione quando a novembre formulerà la propria raccomandazione, e ci auguriamo che il Consiglio faccia altrettanto. Analogamente, non tutti siamo d’accordo sull’adeguato livello di finanziamento per l’Unione europea nei prossimi sette anni, ma noi condividiamo senz’altro l’impegno a garantire un buon rapporto tra costi e benefici e a concentrarci sulle priorità chiave dell’Unione. Se la Presidenza olandese riuscirà a pubblicare le linee guida e i principi per i negoziati a dicembre, disporremo della base necessaria per un intelligente dibattito sulle future prospettive finanziarie. I deputati liberali e democratici condividono il vostro pragmatismo, ma ci auguriamo che sia equilibrato da altrettante ambiziose aspirazioni. Avete il compito di decidere su questioni che definiranno il futuro della nostra Unione. Signor Presidente in carica del Consiglio, facciamo affidamento sulla sua per mantenere a galla questa nave e per far sì che continui a emettere vapore, proprio come il Vaporetto in partenza da Boulogne di Manet, attualmente esposto al Museo Van Gogh di Amsterdam.
costep_2004-09-16_1_10	Signor Presidente, onorevoli colleghi, è semplicemente in qualità di cittadina europea che intervengo oggi, per discutere il caso di . Come tutto il PSE, mi interrogo sulla possibile violazione del diritto internazionale rappresentata dalla decisione del governo portoghese, che ha vietato alla nave olandese l’ingresso nelle proprie acque territoriali; ma io scorgo in essa anche il divieto di curare altre donne europee. Sebbene l’iniziativa dell’organizzazione mi sembri - nella forma - un po’ provocatoria, non per questo la giudico meno legittima in linea di principio. L’operato di quest’associazione corrisponde in effetti a due diritti delle donne che giudico essenziali: il diritto alla salute e il diritto alla dignità, entrambi inseriti nella Carta dei diritti fondamentali. In molti Stati, ormai da decenni, questi diritti sono difesi dalle donne che combattono una dura battaglia per ottenere l’adesione dei governi alla loro legittima causa. Per questa ragione sono personalmente sbigottita nel constatare che ancor oggi, in seno al Parlamento europeo, vi è una corrente di donne che cerca di rimettere in discussione i risultati di una lunga lotta. Non sono qui per biasimare quegli Stati europei che hanno scelto di limitare, vietare o punire la pratica dell’aborto, ma credo che l’episodio su cui s’incentra il mio intervento debba offrire a questi Stati l’occasione per riavviare il dibattito su un tema tanto delicato. Le donne si trovano spesso sole quando devono prendere la dura decisione di interrompere una gravidanza; è sempre un momento di grande sconforto. È una scelta che non si fa mai a cuor leggero, bensì con grave travaglio di coscienza, e per la quale colpevolizzazione o criminalizzazione non sono risposte adeguate: solo il dialogo e l’informazione permetteranno di far progredire l’opinione pubblica. La repressione, invece, fa la fortuna di quelle imprese clandestine che sfruttano l’ignoranza e la fragilità sociale; ma nella nostra Europa delle libertà non c’è posto per organizzazioni di tal fatta. Le Istituzioni europee hanno il dovere di dare l’esempio in questo settore e di far rispettare le libertà individuali. La mancanza di una chiara presa di posizione da parte della Commissione sarebbe interpretata non solo come un’ingiustizia sociale per queste donne, ma pure come un’intollerabile restrizione dei loro diritti fondamentali. Desidero aggiungere che questo problema non riguarda solamente le donne. Mi dolgo di poter contare solo su pochi uomini nella commissione per i diritti della donna e l’uguaglianza di genere, e ringrazio sinceramente coloro che hanno compreso che dobbiamo unirci per difendere i nostri ideali e testimoniare il nostro impegno. È nostro dovere di europei essere vicini, con intelligenza e partecipazione, alle donne dei nostri Stati membri di fronte ai gravi dilemmi che le affliggono. Per tale motivo il gruppo ALDE insiste con il Consiglio e la Commissione affinché sia adottata una posizione chiara e democratica.
costep_2004-10-25_1_89	Signor Presidente, l’aumento del prezzo del petrolio si ripercuote ovviamente su numerosi settori dell’economia europea, in particolare sui settori legati ai trasporti. Appare però chiaro che i problemi più gravi emergono nei settori della produzione primaria: l’agricoltura e la pesca. D’altro canto, il dibattito non è del tutto soddisfacente, perché chi troppo vuole nulla stringe; dovremmo invece concentrarci sui due temi principali. Le difficoltà più gravi colpiscono il settore della pesca per una o due ragioni molto semplici. Nell’arco di poco più di un anno, il prezzo del gasolio per i pescherecci si è raddoppiato e per pescare un chilo di pesce ci vuole circa un litro di carburante. Per questo motivo, come altri colleghi, sono rimasto stupefatto e atterrito ascoltando le dichiarazioni del Commissario per la pesca, il quale ha affermato che era sufficiente scaricare il margine di aumento del carburante sul prezzo del pesce per risolvere i problemi. Ovviamente è impossibile. È il tipo di falso ragionamento che allontanerà i consumatori dalla risorsa che invece si vorrebbe promuovere: il pesce. Il ricordo della terribile crisi del 1993-1994, che aveva avuto conseguenze destrutturanti, dimostra che è necessario intervenire molto rapidamente. Sono appena state annunciate delle proposte, in particolare dall’onorevole Fraga e dal presidente della commissione per la pesca, l’onorevole Morillon: massimale per il costo del gasolio, alleggerimento degli oneri finanziari, sociali e fiscali nonché, ovviamente, pagamenti anticipati adattati alle esigenze dei moltissimi pescatori che già si trovano in gravi difficoltà. Pertanto ci aspettiamo che la Commissione adotti una posizione che sia al contempo esaustiva e idonea a evitare la destrutturazione delle zone che dipendono fortemente dalla pesca. In altre parole, sono necessarie misure europee per i periodi di crisi e misure nazionali adattate a seconda della situazione locale.
costep_2005-02-22_1_140	Signor Presidente, signor Commissario, Natura 2000 è una delle principali questioni che determinano il persistere di dubbi sulla costruzione europea. I nostri concittadini condividono con noi l’ambizione di proteggere la biodiversità e constatano che elaboriamo dei testi, ma che, quando si tratta di ottenere fondi, l’Europa non mantiene le promesse. I nostri concittadini accettano l’idea di sviluppo sostenibile, in quanto pensano che sia possibile conciliare la protezione della terra con lo sviluppo economico e l’occupazione, ma, quando hanno bisogno delle risorse e dei canali necessari a tal fine, l’Europa non mantiene le promesse. Dobbiamo quindi trovare qualche nuovo strumento per preservare la rete Natura 2000. Vorrei formulare tre richieste: innanzi tutto, è necessario un fondo specifico, perché esiste obiettivamente una contraddizione tra la prospettiva di ottenere finanziamenti per la promozione dello sviluppo economico, lo sviluppo rurale, e la conservazione dei territori conformemente a Natura 2000. È quindi necessario un fondo, e questa è la prima richiesta. La mia seconda richiesta è la seguente: l’attuazione di Natura 2000 deve essere promossa secondo i criteri in vigore per tutti i fondi europei. Vi fornirò un esempio a dimostrazione di questa contraddizione. L’attuale regolamento FESR, su cui state per avviare i negoziati, prende in considerazione solo le zone boschive o le aree coltivate. Il programma Natura 2000 si rivolge a territori naturali intatti che non sono coperti da boschi o da colture, in altre parole alle zone umide. In terzo luogo, è necessario uno strumento per l’innovazione, in modo che le pratiche siano maggiormente in linea con ciò che potremmo prevedere per il futuro. Pertanto nel programma LIFE+ è necessario adottare uno strumento specifico e mantenere due pilastri: un pilastro ambientale generale e un pilastro per Life Nature, come facevamo prima. Come avrà capito, signor Commissario, non pensiamo che le proposte della Commissione, nella loro forma attuale, convinceranno i nostri cittadini sul posto. Riteniamo che la protezione della biodiversità costituisca un passo avanti, compatibile con lo sviluppo delle aree rurali e del futuro economico del nostro paese. Ora, quindi, è necessario dare prova di questa convinzione erogando almeno tre miliardi di euro dai Fondi strutturali.
costep_2005-04-27_1_50	Signor Presidente, signor Commissario, i sono presenti sul territorio europeo da molti secoli, da quando sono arrivati in Grecia nel IV secolo. Benché non sia stato effettuato alcun censimento di questa popolazione, si stima che i siano circa 8 milioni dispersi in tutta Europa. I sono vittime di discriminazioni, di marginalizzazione e di segregazione in tutti gli ambiti della vita pubblica e privata, anche nell’accesso ai posti pubblici, all’insegnamento, all’occupazione, ai servizi sanitari, all’abitazione, nonché quando passano un confine e nelle procedure per il riconoscimento dell’asilo politico. Questa discriminazione non riguarda più solo i, ma tutti gli europei, e dobbiamo dimostrare solidarietà per migliorare le loro condizioni di vita. Oltre a condannare decisamente tutte le discriminazioni che subiscono i, dobbiamo permettere a questa minoranza di avere accesso ad abitazioni decenti, all’istruzione, ai servizi sanitari e alla protezione sociale. Ribadisco che dobbiamo assolutamente fare di tutto per evitare che siano costretti a lasciare il loro paese a causa di deplorevoli condizioni di vita, che possono persino comprendere la persecuzione. L’Europa deve riconoscere la minoranza di origine in quanto tale, al fine di poterle dare gli strumenti per lottare contro ogni forma di discriminazione. Per questo motivo chiediamo alla Commissione di elaborare un piano d’azione che rivolga raccomandazioni chiare agli Stati membri e ai paesi candidati per una migliore integrazione economica, certo, ma anche sociale e politica di tutti i in Europa. Se ne parla da molto tempo, ora è giunto il momento di passare all’azione. La situazione si è protratta abbastanza. I diritti dei devono andare al di là dell’accesso a condizioni di vita decenti. L’Europa è la culla della multiculturalità. La promozione della cultura avrà un ruolo importante nella lotta contro le discriminazioni, il razzismo e la xenofobia. I devono poter restare nel loro paese se lo desiderano, non devono essere cacciati per le strade, è importante ed essenziale per tutti noi; abbiamo il dovere di agire e di farlo tempestivamente.
costep_2005-06-23_1_63	Signor Presidente, ho trovato molto interessante il riferimento all’Europa dei valori fatto dal Primo Ministro nel suo discorso di stamattina. Oltre a questa visione legittima, esiste un’altra visione complementare dell’Europa (sarei grato al Primo Ministro Blair se indossasse le cuffie), esiste un’altra Europa legittima e complementare alla prima, cioè l’Europa della sostanza, l’Europa della moneta sonante, l’Europa del contributo netto e del beneficiario netto e l’Europa della riduzione britannica. Sono lieto che lei ritenga che in Europa non ci definiamo più solo come consumatori di un grande mercato, ma anche come cittadini dell’Unione, perché vi è un salto sociale qualitativo tra la nozione di consumatore e quella di cittadino, tra la nozione di un mercato comune e quella di un progetto di unione politica. È evidente che è necessaria una per dare impulso al progetto nella giusta direzione, per ravvicinare l’Europa ai cittadini, per recuperare il percorso di crescita sostenibile e di creazione di posti di lavoro e per conferire all’Europa un ruolo sulla scena internazionale idoneo al suo peso economico, commerciale, finanziario e industriale. L’Europa, signor Primo Ministro, non è il problema, è la soluzione. Abbiamo bisogno di più Europa, non di meno Europa. L’importante è passare dalle parole ai fatti. Signor Presidente in carica del Consiglio, è importante passare dalle parole ai fatti e liberarsi delle dichiarazioni puramente retoriche, perché lei ha firmato un documento che riduce le ambizioni e le risorse di bilancio dell’Unione europea. Oppure ritiene, signor Presidente in carica del Consiglio, che saremo in grado di realizzare l’obiettivo prioritario di raddoppiare i finanziamenti destinati all’Africa con meno risorse? Ritiene che potremo rispondere all’esigenza prioritaria di introdurre le necessarie riforme economiche con meno risorse? Ritiene che saremo capaci di affrontare le sfide che attendono l’Unione europea con meno risorse? Signor Presidente, porgo i migliori auguri alla Presidenza britannica, affinché raccolga la volontà e crei il consenso necessari all’Unione per compiere progressi, ma potrà farlo solo sulla base di due prospettive o due premesse: in primo luogo, prevedendo le risorse necessarie a realizzare i nostri ideali e, in secondo luogo, signor Presidente, facendo sì che ciascuno persegua il proprio interesse nell’interesse comune.
costep_2005-11-16_1_246	Signor Presidente, questa proposta di direttiva presentataci dalla Commissione non ha riscosso grande successo. Si può dire che il suo contenuto lasci insoddisfatti tutti, dai cacciatori a coloro che si occupano di protezione degli animali. Anche il nostro gruppo condivide le critiche che sono state avanzate; in particolare, è evidente che il contenuto non si basa sui più recenti sviluppi scientifici, come invece dovrebbe avvenire per una proposta di direttiva di questo tipo. È quindi giunto il momento di ritirare la proposta e di ricominciare da capo. Si tratta, a nostro modo di vedere, di trovare il giusto punto di equilibrio nella proposta. La protezione degli animali deve venire al primo posto, e ciò significa che è necessario apportare alla proposta considerevoli miglioramenti. Quando i regolamenti del caso saranno stati redatti, però, sarà importante non appesantire le norme sulla caccia vigenti nei vari Stati membri con provvedimenti superflui, al di là di quanto sia necessario per proteggere gli animali dalle sofferenze. Anche in futuro la questione dovrà rimanere, in linea generale, di competenza dei singoli paesi. Ci auguriamo che la Commissione torni a presentarci una nuova proposta. Ringraziamo la relatrice per il suo lavoro e voteremo a favore della relazione nella sua forma attuale.
costep_2005-12-15_1_7	Signor Presidente, chiedo la parola, ai sensi dell’articolo 145 - per fatto personale - il quale mi consente di parlare per un massimo di tre minuti; non impiegherò tutto quel tempo. Signor Presidente, il resoconto integrale della tornata di martedì è stato messo a nostra disposizione soltanto adesso, e ha portato alla mia attenzione un attacco personale rivolto contro di me da una persona che, fino ad allora, avevo ritenuto presiedesse la seduta con cortesia e imparzialità. Mi riferisco al Vicepresidente della seduta in questione, il quale ha ritenuto opportuno interrompermi e prendere posizione in merito alla mia disputa con il governo francese. Il suo riferimento a un fatto storico, la tragedia del campo di Struthof, dimostra inoltre che ignora completamente sia i dettagli della tragedia che i più recenti studi storici sul tema. Il Presidente della seduta ha inoltre ritenuto opportuno esprimere un commento in seguito all’intervento di uno dei miei colleghi, perché non contenesse alcun attacco personale né alcun commento offensivo. In tutta la mia lunga esperienza di parlamentare non ho mai visto nessun Presidente di seduta comportarsi con tanta arroganza quanto l’onorevole McMillan Scott: lo trovo deplorevole. Applausi
costep_2005-12-15_1_84	Il programma legislativo della Commissione per il 2006 illustra una concezione dell’Europa ormai obsoleta: un’Europa antidemocratica, che vuole imporre - col sotterfugio del cosiddetto piano D - una Costituzione che i francesi e gli olandesi hanno già respinto; un’Europa senza frontiere, aperta all’immigrazione planetaria, che in particolare permette a centinaia di migliaia di clandestini regolarizzati in Spagna e in Italia di stabilirsi negli altri Stati membri; un’Europa antisociale che, realizzando la strategia ultraliberista di Lisbona, costringe le nostre imprese a delocalizzare e smantella il nostro diritto del lavoro (la direttiva Bolkestein, di cui in aprile il Presidente Chirac aveva garantito l’eliminazione, verrà nuovamente proposta al voto della nostra Assemblea); un’Europa senza identità che, con l’apertura dei negoziati per l’adesione della Turchia, Stato asiatico e musulmano, ben presto di europeo avrà solamente il nome; un’Europa antinazionale, che dissolve le nostre nazioni in un Superstato burocratico. Oggi i nostri popoli non hanno bisogno di un ennesimo programma legislativo, bensì di un’altra Europa, fondata sugli elementi costitutivi della propria identità: la libertà delle sue nazioni e il genio della sua civiltà.
costep_2006-11-14_12_52	Venticinque legislazioni nazionali, che presto saranno ventisette, in materia di credito ipotecario, ostacolano l’attuazione di una strategia europea comune. Questo Libro verde pubblicato dalla Commissione europea permetterà finalmente di condurre studi adeguati sul tema e di compiere scelte assennate. Qualsiasi misura comunitaria concernente il mercato europeo del credito ipotecario deve, come prima cosa, andare a vantaggio dei cittadini. I consumatori si scontrano invece spesso con troppi ostacoli, che siano di natura giuridica o economica. Votando a favore della relazione dell’onorevole Purvis, ho optato per un mercato del credito ipotecario accessibile ad un più elevato numero di potenziali mutuatari. A questo riguardo avevo personalmente insistito, in seno alla commissione per il mercato interno e la protezione dei consumatori, perché il suo relatore, onorevole Medina Ortega, tenesse conto dei mutuatari con un profilo di credito debole e precario, dei lavoratori con contratto a tempo determinato e delle persone che effettuano un primo acquisto.
costep_2006-11-15_8_37	La direttiva sui servizi è stata appena adottata, con una chiara maggioranza. Il merito è del Parlamento europeo. Si tratta di una vittoria per l’Unione europea. Perché? I servizi rappresentano più di metà dell’economia europea e sono la principale fonte di posti di lavoro. La libera fornitura di servizi figura tra i principi fondanti dell’Unione e la creazione di un autentico mercato interno dei servizi è cruciale per la crescita economica in Europa, e quindi per la creazione di posti di lavoro. Con il testo adottato oggi a Strasburgo ci impegniamo a seguire questa via, offrendo le necessarie garanzie in materia di salvaguardia dei servizi pubblici d’interesse generale e di continuità del nostro acquis sociale e del nostro diritto del lavoro. Escludendo il principio del paese d’origine, il testo vieta la concorrenza sociale e costituisce un ostacolo efficace al dumping sociale. Abolisce gli ostacoli protezionistici ingiustificati, pur permettendo agli Stati membri di applicare le proprie norme nazionali qualora l’interesse pubblico lo giustifichi. Il campo d’applicazione del testo è stato inoltre limitato, con l’esclusione di settori sensibili quali il settore audiovisivo, sanitario, parte di quello dei servizi sociali, il settore delle scommesse e perfino quello notarile. Si tratta di un buon compromesso, che porterà avanti l’Europa secondo gli interessi della popolazione.
costep_2006-11-29_15_5	Signor Presidente, signor Commissario, nella discussione in corso è importante non fare confusione e tenere ben distinte le diverse responsabilità. Nell’agire - come stiamo facendo - a livello europeo, dobbiamo pubblicizzare le risorse a nostra disposizione in ambito europeo per contribuire a trovare la soluzione migliore possibile a problemi di questo tipo, che si presentino nel comparto siderurgico o in altri settori di attività. Signor Commissario, come ha osservato già nelle prime battute del suo intervento, gli aspetti da considerare sono due: da un canto ci sono le imprese, e, se vogliamo conservare nel tempo un certo livello occupazionale nell’Unione europea, abbiamo bisogno di imprese di successo; dall’altro canto ci sono i dipendenti, che hanno bisogno di aiuto. Grazie al Fondo europeo di sviluppo regionale, al Fondo sociale europeo e presto - mi auguro - al Fondo monetario europeo, l’Unione dispone delle risorse necessarie per aiutare individualmente ciascun lavoratore a riqualificarsi, tornare al lavoro o avviare un’attività in proprio. Quando diffondete le vostre comunicazioni, dovete propagandare attraverso i media gli aiuti personalizzati che l’Unione europea mette a disposizione, di modo che i nostri concittadini siano pienamente informati delle azioni dell’UE. Inoltre è essenziale, come ha detto lei, dare una risposta immediata. Se un certo numero di imprese dell’industria automobilistica - in questo momento la Volkswagen - hanno bisogno del nostro sostegno finanziario, è importante che aiutiamo i lavoratori con la massima celerità, affinché il nostro intervento sia realmente utile e consenta loro di trovare rapidamente un nuovo posto di lavoro.
costep_2006-11-30_4_6	Signor Presidente, signor Commissario, giustamente lei ha ricordato che purtroppo, nonostante i progressi, del resto minimi, realizzati in termini di accesso alle cure, la malattia non è in declino, anzi: proprio nei nostri paesi l’epidemia ha guadagnato terreno. Ci rallegriamo quindi per il consenso emerso in questo Parlamento sulla necessità assoluta di modificare gli accordi TRIPS sull’accesso ai medicinali perché le modifiche previste nel quadro del round di Doha, purtroppo, non consentono, oggi, un effettivo accesso a medicinali poco costosi. Detto questo, il problema dell’AIDS non riguarda solo il finanziamento e l’accesso ai medicinali. Possiamo anche dire che l’accento posto sull’accesso ai medicinali ha indubbiamente messo in secondo piano la necessità di promuovere incessantemente la prevenzione - prevenzione che oggi è in calo nei nostri paesi e altrove nel mondo. Dobbiamo assolutamente riprendere le campagne di prevenzione e di informazione attraverso i mezzi di comunicazione, facendo appello a personale competente e alle reti sociali e sanitarie in modo da incrementare la consapevolezza delle persone. In secondo luogo, per cambiare davvero la situazione, dobbiamo anche - e, come è già stato detto, questo è sicuramente il compito più difficile - cambiare la mentalità in materia di sessualità. Dobbiamo, cioè, proteggere le donne e permettere alle donne di proteggersi. Le donne, oggi, rappresentano il 50 per cento dei malati, mentre all’inizio dell’epidemia la situazione era diversa; esse sono vittime di pratiche e sevizie estremamente brutali e violente in tempi di guerra e nelle zone di conflitto, ma anche di stupri, prostituzione, tratta delle donne, schiavitù sessuale, tutte piaghe che favoriscono l’espansione dell’epidemia. La promozione da parte dell’Unione europea dei diritti delle donne e della parità di genere è un modo molto efficace di lottare contro l’epidemia e di porre l’accento sulla trasmissione della malattia da madre a figlio, di cui attualmente si parla poco. Esistono soluzioni innovative, adottate per esempio in Malawi, che consentono, basandosi sul decentramento per raggiungere meglio le popolazioni e permettendo ai malati in condizioni stabili di assumere un ruolo attivo, di ottenere risultati estremamente positivi, anche in paesi dilaniati dalla povertà. Per tutti questi progetti è ancora molto lunga la strada che dobbiamo percorrere.
costep_2006-12-13_4_23	Signor Presidente, le Istituzioni europee affrontano infine i punti essenziali: che cos'è l’Unione europea? Che cosa vuole? Chi può farne parte? Mi auguro che il Parlamento europeo, con le risoluzioni Stubb e Brok, contribuisca veramente ad abbandonare le finzioni e porre fine alla fuga in avanti nella strategia di allargamento. La capacità di integrazione è definita molto bene dai tre elementi che figurano al paragrafo 8 della relazione Brok. A nostro parere, la priorità deve essere data ai progetti politici, non solo alle Istituzioni. Respingiamo l’idea che l’allargamento comporti lo smantellamento delle politiche comuni. È vero che la capacità di integrazione, correttamente definita dall’onorevole Stubb, non costituisce un criterio di adesione ma una condizione per procedere all’adesione. Per il momento, riteniamo, come l’onorevole Stubb, che un ulteriore allargamento non possa avere luogo senza nuovi meccanismi di decisione, senza nuove risorse e senza una nuova rappresentanza dell’Unione. Questa è la conclusione che traiamo ora dall’infelice confronto tra l’adesione all’Unione dei 12 nuovi Stati membri, che è un successo, e il Trattato di Nizza, che è del tutto inadeguato. Dobbiamo ragionare con la stessa lucidità sulla Turchia. Il Consiglio Affari generali ha preso atto delle conseguenze della situazione di Cipro, che ovviamente è intollerabile, ma non si tratta solo di una nuova mistificazione diplomatica? La sospensione rischia di essere inefficace e ininfluente sull’atteggiamento della Turchia. La nostra posizione deve essere riaffermata; l’Unione non ha la propensione per integrare la Turchia, deve invece instaurare un partenariato privilegiato con quel paese, di importanza cruciale per l’Europa. Smettiamola di fingere: è una questione di interesse sia per la Turchia sia per l’Unione europea. L’allargamento non è un fine di per sé, è un mezzo per costruire il progetto politico dell’Europa.
costep_2007-03-14_6_22	Ho votato a favore della relazione sui servizi sociali di interesse generale. Mi congratulo per il senso di continuità e per la coerenza di cui il Parlamento ha dato prova con il suo voto, tenendo conto di esigenze di certezza del diritto e di chiarezza del quadro comunitario applicabile ai servizi sociali di interesse generale. Ritengo che la relazione in esame consenta di trovare un equilibrio fra l’applicazione del diritto comunitario stricto sensu e l’adempimento dei compiti di interesse generale dei servizi sociali. Si tratta in realtà di una fase preliminare necessaria in vista di quella direttiva settoriale sui servizi sociali di interesse generale che il Parlamento ha richiesto con la relazione Rapkay relativa al Libro bianco sui servizi di interesse generale. Per concludere, accolgo favorevolmente la proposta di iniziativa del Parlamento di convocare un forum sui servizi sociali di interesse generale, e chiedo che esso diventi operativo già sotto la Presidenza portoghese dell’Unione europea.
costep_2007-03-14_6_25	Al punto 6 della relazione sui servizi sociali di interesse generale si richiama la libertà delle autorità degli Stati membri di definire, organizzare e finanziare i SSIG a loro discrezione in virtù del principio di sussidiarietà. Questa sola frase, nonostante la pretesa corresponsabilità dell’Unione, rende inutile la parte rimanente del testo: i servizi pubblici sono e devono continuare a essere prerogativa esclusiva degli Stati. Spetta a ciascuno Stato decidere se tali servizi devono dipendere dal mercato, dalla solidarietà nazionale in quanto garante del bene comune, oppure da una giusta commistione dei due elementi. In atri termini, non spetta né alla Commissione né alla Corte di giustizia di Lussemburgo definire e ancor meno dettar legge in materia di servizi pubblici. Sappiamo bene che cosa succede in caso contrario: privatizzazione degli utili in nome dell’ultraliberalismo e della concorrenza, a grande vantaggio del capitale internazionale, e nazionalizzazione delle perdite, senza scrupoli per l’interesse generale né per quello dei cittadini, in particolare dei meno abbienti. Non si denuncerà mai a sufficienza la responsabilità di queste politiche nei confronti della disintegrazione sociale che vivono oggi i nostri paesi.
costep_2007-04-25_12_64	Poco dopo i naufragi delle petroliere Erika e Prestige, il gruppo socialista al Parlamento europeo ha condotto una campagna per invitare l’Unione a dotarsi di una legislazione finalizzata a migliorare la sicurezza marittima e a fare di più per prevenire l’inquinamento accidentale nelle sue acque territoriali. Questa campagna ha dato i suoi frutti, ma non è stato creato un vero e proprio spazio europeo di sicurezza marittima. Questo terzo pacchetto sulla sicurezza marittima costituisce un passo decisivo verso il raggiungimento di tale obiettivo. Le cinque relazioni presentate al Parlamento europeo contengono diversi importanti progressi: un quadro legislativo chiaro e preciso per i luoghi di rifugio delle navi in pericolo, sotto l’egida di un’autorità indipendente; un organo inquirente permanente per rendere le ispezioni più agevoli; un alto livello di tutela dei passeggeri, in linea con quello delle altre tipologie di trasporto; controlli più efficaci e di qualità più elevata nei porti europei, con un’attenzione particolare nei confronti delle navi ad alto rischio. Pertanto voterò a favore di queste relazioni. Mi auguro che d’ora in poi l’Unione migliori anche la propria normativa contro i teppisti del mare, responsabili nel Mediterraneo di maree nere quotidiane: ogni anno, in seguito a degassamenti non autorizzati, fuoriescono 650 000 tonnellate di petrolio una cifra che equivale a 75 Erika!
costep_2007-05-09_17_6	Signora Presidente, Commissario Verheugen, Presidente Lütke Daldrup, onorevoli colleghi, innanzi tutto vorrei congratularmi con il relatore e ringraziarlo, perché l’onorevole Toubon ha lavorato in uno spirito di totale collaborazione con tutti i colleghi. In tal senso, siamo sempre stati informati in merito alle sue posizioni e ai progressi compiuti dopo ogni discussione con la Commissione e la Presidenza del Consiglio. L’onorevole Toubon ha sollecitato il nostro parere, fornendoci in tempo utile note chiare e precise che ci hanno consentito di prendere decisioni con piena cognizione di causa. Al momento della votazione in prima lettura, il gruppo dell’Alleanza dei Democratici e dei Liberali per l’Europa ha preso posizione contro il mantenimento dei formati di imballaggio, nella misura in cui tali categorie obbligatorie non esistevano nei 27 Stati membri e questi obblighi rischiavano di frenare l’innovazione e la concorrenza limitando la scelta dei consumatori. Il gruppo ALDE si è tuttavia allineato alla posizione comune del Consiglio e sostiene l’idea di periodi transitori per determinate categorie di prodotti. D’altro canto, il gruppo ALDE non voleva necessariamente che si introducesse una clausola di revisione nel corpo della direttiva, ritenendo sufficiente il riferimento a una clausola di revisione in un considerando. Tuttavia, consapevole del potere di persuasione del relatore, il gruppo ALDE intende sostenerlo su questo punto, così come sosterrà gli emendamenti nel complesso. Comunque, in margine a questa votazione, vorrei esprimere il mio rammarico per il fatto che nessuna delle Istituzioni ha ripreso l’idea delle tabelle di concordanza, che compariva all’articolo 8 della proposta di base. Conformemente all’accordo interistituzionale Legiferare meglio, gli Stati membri, di fatto, sono incoraggiati a definire, per se stessi e nell’interesse della Comunità, le proprie tabelle di concordanza tra le direttive e le misure transitorie e, soprattutto, a renderle pubbliche. Questo punto è particolarmente importante per il gruppo ALDE, che è molto impegnato a migliorare l’informazione ai consumatori e, inoltre, si batte per una migliore informazione dei cittadini europei.
costep_2007-05-22_8_11	Signor Presidente, signor Commissario, onorevoli colleghi, il negoziato sugli accordi di partenariato economico tra la Commissione e i paesi ACP suscita fortissime preoccupazioni tra questi paesi e si svolge in un clima incompatibile con lo storico rapporto di partenariato che ci lega. Si percepisce da parte dell’Europa il tentativo di imporre a ogni costo e alle sue condizioni zone di libero scambio a paesi tra i più poveri al mondo. È in gioco il rapporto di fiducia con i paesi ACP. Dobbiamo riaprire i negoziati su basi nuove per rispondere alle preoccupazioni emerse nei paesi ACP in merito agli effetti che gli APE possono avere sul futuro delle loro economie, molti settori delle quali non riuscirebbero a resistere a un abbassamento delle protezioni doganali e a una situazione di concorrenza incontrollata con l’economia europea. La Commissione deve ritornare ai principi definiti nell’accordo di Cotonou. Quando si parla di apertura dei mercati, l’obiettivo è lo sviluppo e non la reciprocità. Tale principio sarebbe in contraddizione con l’obiettivo fissato, tenuto conto delle disparità di sviluppo, che non scompariranno certo nel giro di vent'anni. Questi paesi devono avere pertanto la possibilità di scegliere tra un APE e un’altra forma di accordo preferenziale. A coloro che non firmeranno un APE entro la fine del 2007 dobbiamo offrire condizioni di accesso al mercato almeno equivalenti alle preferenze di cui beneficiano ora, senza che nessuno di loro si debba trovare in una situazione più sfavorevole dopo la conclusione di questi accordi. Inoltre, i servizi e i temi di Singapore non dovrebbero essere inseriti nei negoziati. L’unico obbligo, per quanto concerne il rispetto delle regole dell’OMC, riguarda le preferenze concesse per il commercio di beni. Questi temi sono stati esclusi dai negoziati in seno all’OMC su richiesta dei paesi in via di sviluppo e non dovrebbero essere improvvisamente reintrodotti per i paesi ACP. Si tratta innanzi tutto di temi di competenza dei gruppi regionali dei paesi ACP, la cui sovranità in materia va rispettata. La Commissione deve pertanto ritirarli dai negoziati. Inoltre, i parlamenti dei paesi ACP e del Parlamento europeo, insieme alla società civile, devono poter avere accesso a tutti gli elementi dei negoziati, essere consultati e coinvolti durante il loro svolgimento. Infine, se sono necessari tempi più lunghi per il buon esito del negoziato sugli accordi di partenariato economico, la Commissione deve dare prova di flessibilità e difendere tale principio presso i membri dell’OMC.
costep_2007-06-18_18_16	Signora Presidente, discutiamo ancora una volta dell’importazione delle pellicce di due milioni di cani e gatti uccisi, proprio come, negli anni '90, eravamo tornati per tre volte a discutere del problema dell’importazione delle pellicce di animali catturati con tagliole nelle regioni artiche. Ogni volta, si tratti di foche, di cani, di gatti o di volpi, la Commissione - mi duole dirlo - prende tempo e permette che il commercio illegale di questi animali prosperi in nome del mercato onnipotente. Non dimentichiamo che nel marzo 1996, anche dopo che era stato dimostrato che il morbo della mucca pazza era trasmissibile all’uomo, la Commissione aveva minacciato di sanzioni quattro Länder tedeschi che si rifiutavano di importare bovini sospetti. La lezione che possiamo trarre da tutto questo è che esiste una logica di mercato secondo la quale tutto dev'essere oggetto di vendita, di acquisto e di profitto: cani, gatti, reni, occhi, donne, bambini, schiavi, lavoratori. Ecco perché l’economia deve essere sottoposta a vincoli politici: per ristabilire quei grandi valori che non hanno prezzo.
costep_2007-07-10_10_35	Ho votato a favore dell’eccellente relazione della collega olandese, onorevole Hennis-Plasschaert, sulla proposta di direttiva del Consiglio in merito alle infrastrutture critiche. In primo luogo, approvo la posizione del Consiglio europeo del giugno 2004, che è alla base di questa proposta di direttiva. È infatti indispensabile che l’Unione sostenga gli Stati membri nella protezione delle infrastrutture critiche dai rischi, compresi quelli riconducibili al terrorismo, con i quali siamo confrontati. Anche se la responsabilità di questo tipo d’infrastruttura spetta agli Stati membri e ai proprietari/operatori che, in generale, sono loro collegati, è logico comunitarizzare alcuni aspetti della prevenzione, dell’individuazione, della designazione delle infrastrutture critiche e la valutazione della necessità di migliorarne la protezione. Lo sviluppo di Internet e la liberalizzazione di alcuni mercati (elettricità, gas, telecomunicazioni, trasporto ferroviario, eccetera) devono indurci a vigilare maggiormente sulle nostre infrastrutture critiche, che sono sempre più interconnesse a livello europeo e la cui interruzione, definitiva o provvisoria, o distruzione potrebbero avere ripercussioni gravi per la salute, la sicurezza o il benessere economico e sociale dei cittadini europei e per il buon funzionamento dei governi degli Stati membri.
costep_2007-07-10_10_47	La delegazione dell’UMP (Unione per la maggioranza presidenziale) tiene a ricordare e a sottolineare che la separazione della proprietà non è la risposta migliore da dare alle attuali disfunzioni dei mercati. In un contesto di forte concorrenza che vede emergere potenti operatori non europei, ci sembra pericoloso smantellare le imprese energetiche europee in nome di un approccio dogmatico alla politica di concorrenza, ben lontano dalle strategie industriali che dovrebbero rafforzare l’Unione nella concorrenza a livello mondiale. L’approvvigionamento energetico europeo è una risorsa strategica a lungo termine che richiede di garantirne la sicurezza al di là della durata di un singolo contratto. Questa sicurezza dell’approvvigionamento energetico dipende da investimenti che sono già nettamente insufficienti e che dovranno comunque aumentare in misura considerevole per rispondere alle nostre esigenze future, che si tratti di gas o elettricità. La separazione della proprietà significa che i nostri operatori energetici tradizionali non potranno realizzare questi investimenti nelle reti energetiche. Affidare questa risorsa a nuovi arrivati, che non avranno necessariamente i mezzi finanziari occorrenti, o a imprese non europee che non condividono necessariamente la nostra valutazione delle nostre esigenze future, è molto pericoloso e preoccupante. In queste condizioni, la delegazione dell’UMP attende dalla Commissione l’elaborazione di un approccio alternativo alla separazione della proprietà.
costep_2007-09-05_14_8	Signora Presidente, come l’onorevole Valenciano a mio parere ha mostrato molto chiaramente nella sua eccellente relazione, abbiamo un gran numero di proposte concrete che saranno certamente molto utili alla Presidenza portoghese, avendo questa dichiarato di volere ottenere risultati concreti nel campo dei diritti umani e della democrazia. Per qualche tempo abbiamo invocato una maggior coerenza, trasparenza e maggiori risultati nelle nostre discussioni con i paesi terzi, unitamente alla Commissione e al Consiglio. Rimane solo da passare dalle parole ai fatti. Sono convinta che sappiate come me che tutto ciò di cui vi è bisogno per rendere i dialoghi sui diritti umani più efficaci, al di là della loro diversità, è darsi un’organizzazione. In primo luogo, ciò significa fissare obiettivi chiari e trasparenti, associati ad ogni dialogo, in modo che ne emerga una strategia coerente, condivisa e adeguata al livello più alto. In secondo luogo, significa ideare indicatori che permettano una valutazione adeguata dei risultati ottenuti da un dialogo e informino al riguardo i deputati del Parlamento europeo, così che, quando ad esempio una delegazione visita il paese in questione, questi possano verificare i progressi compiuti e ne discutano con la società civile e gli attivisti per i diritti umani, in modo da poter interpellare meglio i propri partner sugli impegni assunti nel quadro del dialogo. A tale riguardo, siamo ancora in attesa di informazioni sugli indicatori che dovrebbero essere utilizzati per valutare il dialogo stabilito di recente con l’Uzbekistan. In terzo luogo, significa far sì che si tenga conto dei diritti umani in tutte le questioni attinenti alla politica estera dell’Unione europea, ivi compresa la politica commerciale, la politica in materia di migrazione e la lotta contro il terrorismo. È in gioco la nostra credibilità in materia di dialogo sui diritti umani. Ad esempio, qualcuno può spiegarmi com'è possibile discutere dell’attuazione delle linee guida contro la tortura con la Giordania nella sottocommissione sui diritti umani, la prima sottocommissione a essere istituita nel quadro della politica di vicinato, considerata attualmente un modello, quando sappiamo che alcuni Stati membri dell’Unione europea hanno coperto che la CIA delegasse la tortura ad altri? Come possiamo discutere della tortura e della lotta nei suoi confronti in tale sottocommissione? Il compito primario di noi deputati è valutare la pertinenza dell’azione comunitaria, e per fare ciò potete contare sulle delegazioni, le commissioni e l’intero Parlamento, che continuerà ad adoperarsi per la sua attuazione in tutte le fasi, sia che si tratti di lanciare, riorientare o, se necessario, porre fine a un dialogo.
costep_2007-10-10_17_2	Signor Presidente, onorevoli colleghi, la proposta che esaminiamo oggi è la risposta a un invito del Consiglio europeo del giugno scorso. L’articolo 9 A del progetto di trattato prevede che in futuro la composizione del Parlamento derivi dal diritto secondario. Sarà una decisione del Consiglio, presa all’unanimità, su iniziativa del Parlamento e con il suo parere conforme. Il Consiglio ci invita a illustrare il funzionamento di questa procedura. Vuole vederci affrontare questo punto scottante. Per il nostro Parlamento, è una vera e propria sfida politica. Siamo in grado di concepire una riforma che interessi noi stessi? L’ultima volta che siamo stati invitati a farlo è stato nel 2000 e il Parlamento non ci è riuscito. Ecco perché il voto ottenuto in seno alla commissione AFCO è già di per sé un considerevole risultato politico. Abbiamo ottenuto un’ampia maggioranza: due terzi sul voto finale e tre quarti sul punto principale, la ripartizione dei seggi, in termini numerici, fra gli Stati membri. Qual è il problema che ci troviamo ad affrontare? Ricordiamo, innanzi tutto, che il Parlamento attuale, composto da 785 membri, non è più conforme al nuovo contesto giuridico scaturito dal trattato di Nizza modificato. Sarebbe proprio quest'ultimo il sistema d’applicarsi, sulla base di 736 deputati, in mancanza di nuove decisioni. Finora, sia in seno al Consiglio sia al Parlamento, gli Stati membri sono stati suddivisi in categorie di paesi: un paese di dimensioni enormi, alcuni grandi e altri paesi medi, piccoli eccetera. Ogni categoria dispone del medesimo diritto di voto all’interno del Consiglio e dello stesso numero di seggi al Parlamento. Presto non sarà più così! Rispetto a questo sistema, il futuro trattato introduce due tipi di innovazione. Da una parte, cambiano le cifre: un massimo di 750 deputati, nonché un limite massimo di 96 e minimo di 6 seggi per Stato membro. Dall’altra, viene introdotto un nuovo principio: tra il limite massimo e quello minimo di seggi, gli Stati membri dovranno essere rappresentati in base a una proporzionalità degressiva, e spetta a noi, Parlamento, definire oggi questo principio, ovvero scegliere la dose di proporzionalità e la dose di degressività, o ancora il grado di sovrarappresentanza dei paesi meno popolati e il grado di sottorappresentanza di quelli più popolosi. La vostra commissione propone di tradurre tale principio come segue: innanzi tutto, i limiti minimi e massimi stabiliti dal trattato devono essere pienamente utilizzati. In particolare, l’impiego del plafond di 750 seggi ci permetterà di disporre di una piccola riserva di seggi, in modo da poter applicare il principio di proporzionalità degressiva senza ridurre il numero di seggi di alcun paese. Si tratta di una scelta politica fondamentale, assolutamente necessaria per ottenere l’unanimità in seno al Consiglio europeo. In secondo luogo, più un paese è popolato, più ha diritto a un numero elevato di seggi, è chiaro. Inoltre, quanto più popoloso è un paese, tanto più cospicuo è il numero di persone rappresentato da ciascuno dei deputati europei. Così, al momento, un deputato spagnolo rappresenta più di 875 000 persone, signor Presidente, laddove un deputato tedesco ne rappresenta solo 832 000. Ora, la popolazione della Germania risulta essere il doppio di quella della Spagna. Questa anomalia sarà corretta dall’attribuzione di quattro seggi supplementari alla Spagna. In tutto, sono dieci i paesi interessati dagli aumenti proposti. Siamo pienamente coscienti del fatto che sia solo una soluzione provvisoria. Sarebbe auspicabile elaborare una formula quasi matematica, da applicarsi automaticamente agli allargamenti futuri, ma le scadenze troppo brevi che ci erano state imposte non ce l’hanno permesso. La risoluzione formula, comunque, delle raccomandazioni in merito. Allo stesso modo, abbiamo dovuto ricorrere alle sole cifre demografiche disponibili, quelle di Eurostat, in mancanza di cifre fornite dai cittadini. L’onorevole Adrian Severin svilupperà ulteriormente questo punto. Infine, ci preme mettere in guardia i nostri colleghi contro gli emendamenti che contraddicono i principi fondamentali della relazione e che, a seconda del caso, avvantaggerebbero in maniera anormale i grandi paesi rispetto ai piccoli, o viceversa, rendendo vano tutto il nostro lavoro, poiché in mancanza dell’unanimità in seno al Consiglio, resteremo con i 736 seggi del trattato di Nizza. Quindi, di grazia, onorevoli colleghi, rinunciamo alle rivendicazioni nazionali. Abbiamo passato il pomeriggio a proclamarci l’unica istituzione democratica che difende l’interesse europeo di fronte alle altre istituzioni, al disopra degli egoismi nazionali. Ebbene, oggi, in questa sede, ci viene offerta l’occasione ideale per dimostrare che sappiamo far seguire i fatti alle parole. Applausi
costep_2007-12-12_5_8	Onorevoli colleghi, penso che sia quasi inutile aggiungereche, come tutti i nostri colleghi, anche noi siamo stati piuttosto scossi da quanto avvenuto. Vorrei però dire questo: ""Non drammatizziamo! Ci possono essere 50 svitatinell'assemblea, ma ci sono 700 deputatiche si oppongono a loro, quindi se 50 deficientihanno disturbato la cerimonia della firma, non ne facciamo un affare di Stato. Calmiamoci, Graham, non insistiamo sulla necessità di espellere i responsabilidall'Aula. A mio parere, un Parlamento libero è unParlamentoche può tollerare alcuni svitati, per quanto possano essere irritanti. Applausi
costep_2008-01-17_4_4	Signora Presidente, signora Commissario, onorevoli colleghi, il secondo forum sulla governance di Internet si è svolto a Rio dal 12 al 15 novembre scorso e ha attirato 2 100 partecipanti da tutti i continenti, in rappresentanza dei soggetti interessati a Internet appartenenti a tutti i settori pubblici e privati. Il forum fornisce un contesto favorevole alla ricerca di soluzioni sulle future problematiche delle TIC. Grazie a una cultura comune e a un partenariato, facilita le decisioni da prendere in occasione dei prossimi vertici mondiali sulla società dell’informazione, nonché da parte dei nostri Stati. Allo stesso tempo, consente di riflettere apertamente, all’altezza della complessità di Internet, cioè permette di anticiparne i limiti, sia tecnici che etici e giuridici, dato che, oltre ai temi cari all’Unione, la posta in gioco è alta: la riduzione del divario digitale, la libertà d’espressione in rete, la diversità culturale, la tutela dei minori. Ne aggiungo altri: l’identificazione mediante frequenza radio, l’IRFID, cioè la costituzione di un Internet degli oggetti, i rischi di saturazione delle reti all’orizzonte 2010-2012, la digitalizzazione, in particolar modo dei beni culturali, le conseguenze derivanti dalla tutela della proprietà intellettuale e soprattutto lo sviluppo dell’accesso alle TIC dei paesi meno sviluppati. Dal punto di vista dell’apparato legislativo, l’Europa si trova in una posizione di preminenza. Per noi europei è incoraggiante, ma non dobbiamo dormire sugli allori. Del resto, numerose questioni giuridiche o regolamentari in materia sono state rimandate con la revisione del pacchetto Telecom. Mi permetto di chiedere qui una nuova fase di lavoro politico lungimirante e concreto, in particolar modo grazie alla creazione di un IGF europeo attraverso i parlamenti nazionali e le autorità locali. Un forum europeo da realizzarsi entro il 2009, che può diventare un forum mondiale in Europa grazie alla Lituania, candidata per il 2010. In quanto capo delegazione, desidero ringraziare tutti i deputati, i colleghi e i funzionari per il loro lavoro e la loro disponibilità. La risoluzione che stiamo per votare costituisce una tabella di marcia. Sono lieta che goda del sostegno dei gruppi di quest'Assemblea nel loro insieme. Più commissioni parlamentari, inoltre, sono invitate a contribuire al rafforzamento di questa azione. Desidero ringraziare la Commissione, nonché esortarla a impegnarsi a sostenere collegialmente la signora Commissario Reding. Per concludere, mi rivolgo al Consiglio affinché inscriva nel suo ordine del giorno delle relazioni con l’India, l’organizzazione del forum a Nuova Delhi e affinché tutti gli Stati possano impegnarsi in ugual misura nella cooperazione rafforzata.
costep_2008-04-09_20_34	Signor Presidente, onorevoli colleghi, ancora una volta, negli ultimi giorni, a Saint-Nazaire, in Francia, alcuni operai - in questo caso greci - che lavoravano alle dipendenze di una società subappaltatrice tedesca per conto di un’altra società subappaltatrice del settore dell’industria cantieristica, sono rimasti senza salario. La giurisprudenza della Corte di giustizia europea ha riaffermato i diritti occupazionali dei lavoratori distaccati nell’Unione europea, ma qual è l’efficacia di tali diritti se l’Europa non si dota della legislazione necessaria a sopperire alle carenze delle società subappaltatrici? Non si tratta più di casi isolati. In tutta l’Unione europea i committenti ricorrono sempre più spesso a una serie di imprese subappaltatrici di altri Stati membri e i casi di mancata retribuzione dei lavoratori distaccati si moltiplicano. Tre uomini, tre dipendenti greci, hanno finalmente ottenuto il pagamento dei loro salari, ma solo dopo tre settimane di sciopero della fame. Non possiamo tenere discorsi magniloquenti sull’Europa e poi non fare nulla. È indispensabile elaborare al più presto l’arsenale giuridico necessario a dichiarare la responsabilità dei committenti per le carenze dei subappaltatori.
costep_2008-06-05_9_14	Ho votato a favore della relazione congiunta dei miei colleghi Kyösti Virrankoski e Ville Itälä sul terzo progetto di bilancio rettificativo dell’Unione europea per l’esercizio 2008. Si riferisce principalmente a: l’iscrizione in bilancio delle entrate provenienti dal caso Microsoft (ammende e interessi bancari per un totale di 849.200.000 euro); l’iscrizione in bilancio dei risparmi derivanti dall’aumento più contenuto del previsto degli stipendi e delle pensioni nel 2007; il rafforzamento del fondo d’urgenza per le misure veterinarie in relazione alla crisi di febbre catarrale, nella misura di 130 milioni di euro di stanziamenti di impegno e di 63.950.000 di euro di stanziamenti di pagamento; la creazione della struttura di bilancio necessaria per accogliere i sussidi destinati a quattro iniziative tecnologiche congiunte: Iniziativa in materia di medicinali innovativi (IMI), Clean Sky, ARTEMIS (Iniziativa tecnologica congiunta in materia di sistemi informatici integrati) e ENIAC (Piattaforma tecnologica europea per la nanoelettronica), per un totale di 257,5 milioni di euro di stanziamenti di impegno e di 194,6 milioni di euro di stanziamenti di pagamento a titolo del Settimo programma di ricerca; e la mobilizzazione del Fondo di solidarietà dell’UE, per un importo di 98 milioni di euro in relazione agli incendi boschivi in Grecia e alle inondazioni in Slovenia.
costep_2008-07-07_15_33	Signor Presidente, anch'io sono lieta di salutare la Presidenza francese, con la presenza fra noi del ministro Jouyet. È vero che è un’eccezione vedere la Presidenza presente il lunedì, anche al momento di tali questioni. Parlerò infatti dello spiegamento delle forze di polizia, del corpo speciale antisommossa, dinanzi al Parlamento oggi. Quando sono arrivata poco fa, sono passata attraverso due posti di blocco del corpo speciale antisommossa. Mi sono chiesta cosa poteva minacciare il Parlamento per impiegare una tale armada a livello di polizia antisommossa. Ho dovuto dimostrare due volte la mia identità; mi hanno chiesto cosa andassi a fare al Parlamento europeo. Quindi, sono stata realmente molto sorpresa perché io, signor ministro, non mi sento minacciata qui, anzi, al contrario, mi sono sentita oppressa dietro quegli sbarramenti. Vorrei ricordarle che circondare la casa del popolo europeo di forze antisommossa è uno strano modo per fare debuttare la Presidenza francese e vorrei dire che ci auguriamo che questa casa resti una casa dei popoli aperta ai cittadini.
costep_2009-01-13_5_12	Signor Presidente, signor Giscard d’Estaing, signor Juncker, signor Trichet, Commissario, onorevoli colleghi, vorrei ricordare come nel 1992, quando era ancora del tutto in dubbio se la Francia avrebbe votato in favore del trattato di Maastricht oppure no, Jacques Delors parlò all’assemblea generale del partito francese dei verdi, che poi riuscì a produrre quell'1 o 2 per cento che mancava. In quell'occasione Delors affermò che, votando per l’euro, avremmo avuto un’Europa politica, soggiungendo che, senza un’Europa politica per controllare l’Europa, la gente non l’avrebbe mai accettata. Non riuscì a convincerci. Il trattato di Maastricht fu approvato, ma non si creò un’Europa politica. Ed è proprio questo il problema con il quale ci confrontiamo oggi. Perché noi eravamo contrari all’euro allora? Sostanzialmente per due ragioni. Per prima cosa, ci sembrava che i criteri di Maastricht avrebbero trascinato l’Europa in una politica che avrebbe favorito una recessione ciclica di almeno cinque anni; in secondo luogo, ritenevamo insoddisfacente il modo in cui il trattato di Maastricht incorporava la politica monetaria nella generale politica economica. Per il bene dell’indipendenza della Banca centrale europea, volevamo che la politica monetaria fosse separata dalle altre politiche. Devo dire onestamente che, anche se il trattato di Maastricht ancora oggi non mi convince, come tutti i verdi sono attratto dai cambiamenti che le leggi e l’applicazione dell’Unione economica e monetaria hanno portato. Sono infatti intervenuti tre principali cambiamenti. Primo, la stabilità dei prezzi è stata fissata ad un livello lievemente inferiore, ma molto vicino, al 2 per cento. Questo obiettivo può sembrare un po' assurdo. Oggigiorno, quando il mondo è minacciato dalla deflazione e la situazione è aggravata dalla tendenza di alcuni paesi a tagliare affrettatamente le loro aliquote IVA nel contesto di strategie keynesiane, è ovvio che porsi l’obiettivo del 2 per cento non è più una semplice operazione cosmetica. Se non rispetteremo questo limite, corriamo il rischio di trovarci con tassi di interesse davvero elevati. La seconda grande riforma è ovviamente quella del Patto di stabilità e crescita adottato nel 2005, che ci consente oggi una politica controciclica e volta a combattere gli effetti della crisi. La terza grande trasformazione è il modo in cui il funzionamento pratico delle cose è cambiato. Questo dialogo permanente, messo di nuovo in risalto in quest'Aula, tra il signor Trichet, il commissario Almunia, il signor Juncker e il signor Barroso, da un punto di vista tecnico è contrario allo stesso trattato di Maastricht. Considero questa forma di cooperazione tra il signor Trichet e il commissario Almunia, per esempio, come l’equivalente del dialogo tra il signor Bernanke e il signor Paulson, il che costituisce uno sviluppo positivo e auspicabile. Che cosa rimane da fare, allora? Direi che dobbiamo applicare correttamente gli aspetti positivi del trattato di Maastricht. Abbiamo un vero problema nel definire il tasso di cambio, come hanno ricordato più volte gli oratori che mi hanno preceduto. Il compito di fissare il tasso di cambio è affidato al Consiglio. Dobbiamo fare in modo che quest'ultimo fissi un tasso di cambio per l’Europa che non derivi casualmente dal tasso d’interesse scelto dalla Banca centrale europea, ma che rifletta adeguatamente una politica industriale, e per questo è necessario uno strumento adeguato. In secondo luogo, l’obiettivo della Banca centrale europea non è solo di mantenere il tasso vicino al 2 per cento, ma anche di applicare le politiche europee. E mi riferisco alle strategie di Lisbona e di Goteborg. Ci serve una politica di rifinanziamento e di nuovo sconto dei debiti privati della Banca centrale europea conforme a queste due strategie. Infine, come già è stato detto, serve un sistema di supervisione a livello europeo, e la BCE è sicuramente l’istituzione più adeguata.
costep_2009-01-13_9_59	La relazione Grabowska chiede un dialogo permanente fra tutte le istituzioni europee e i rappresentanti della società civile per la definizione delle politiche e la stesura della legislazione comunitaria: in altre parole, l’organizzazione in via formale e obbligatoria di una democrazia partecipativa a livello di Unione europea. Peccato però che la democrazia partecipativa sia solo una facciata per chi rifiuta la democrazia vera e propria: permette di limitare il dialogo alle organizzazioni più attive - che di rado sono anche le più rappresentative - e a quanto pare mira a sondare preventivamente le opinioni dei cittadini, così da potersi rifiutare di consultarli nelle debite forme in un secondo momento. Se l’Europa di Bruxelles intende prestare ascolto ai cittadini, prenda atto dei no di francesi e olandesi alla Costituzione europea e abbandoni in trattato di Lisbona, mera copia della costituzione. Se bisogna tener conto dei sondaggi d’opinione, come vorrebbe la relatrice, allora si sospendano i negoziati d’adesione con la Turchia, dato che la maggioranza dei cittadini dell’Unione è contraria. Se è giusto rispettare il principio che le decisioni vengano prese il più possibile vicino al cittadino, allora l’Europa smetta di voler determinare il nostro vivere quotidiano. Solo allora sarà credibile quando parla di democrazia.
costep_2009-03-11_3_45	Signora Presidente, signor Commissario, onorevoli colleghi, in questi periodi di crisi i nostri concittadini si aspettano molto dall’Europa. L’Europa non deve deluderli. Ovviamente, volendo essere realisti dobbiamo riconoscere che le risorse finanziarie europee sono limitate, e dobbiamo pensare a come incrementarle. L’Europa, però, si metterà più in luce e avrà maggiore successo dando prova di maggiore volontà politica. Ovviamente, questo presume innanzi tutto agire da catalizzatore per le iniziative e gli sforzi degli Stati membri, ma anche adottare un approccio coordinato a livello europeo. Il piano di ripresa è essenzialmente un insieme di strumenti per promuovere la ristrutturazione. Occorre rafforzare il ruolo della BEI. L’Europa deve agire per definire una strategia economica chiara e innovatrice. Gli operatori economici hanno bisogno di prospettive e di stabilità giuridica. Prima di tutto è importante mettere ordine nei servizi finanziari cosicché gli istituti bancari possano svolgere il loro ruolo principale, ovvero finanziare lo sviluppo economico. In tal senso devono contribuire i testi in fase di redazione per le direttive sui requisiti patrimoniali delle banche e delle compagnie assicurative e sui regolamenti relativi alle agenzie di rating. Il testo sulle agenzie di rating deve mettere in atto gli insegnamenti mutuati dai limiti dimostrati. È altresì urgente prevedere una supervisione europea delle attività finanziarie regolamentate. La relazione del gruppo di de Larosière formula proposte utili e opportune che devono essere attuate con rapidità. L’Europa deve anche essere dotata di una politica industriale adeguata, efficace e moderna. In tal senso, dobbiamo conciliare gli imperativi dello sviluppo sostenibile alla necessità di un tessuto industriale di qualità, che produca ricchezza e crei occupazione. In questi periodi di crisi, è preferibile non ostacolare quei settori che funzionano con la produzione di regole o regolamenti dall’efficacia non formalmente dimostrata. Ad esempio nel settore dell’automobile, che oggi conosce gravi difficoltà, è importante prorogare il regolamento di esenzione della distribuzione dei veicoli che scade nel 2010. Occorre inoltre essere vigili, ad esempio, nella negoziazione dell’accordo bilaterale con la Corea, perché potrebbe essere molto favorevole alla nostra industria.
costep_2009-03-23_14_25	Signor Presidente, signor Presidente in carica del Consiglio, signora Commissario, ho ascoltato attentamente i vostri discorsi. Signor Presidente in carica del Consiglio, lei ha parlato di sostenibilità economica. La domanda che mi pongo oggi è cosa significhi, parole a parte. Cosa significa sostenibilità economica durante una crisi economica, finanziaria ed ambientale? Che garanzie possiamo offrire? Nonostante i rassicuranti propositi del commissario, visto che gli accordi sono stati negoziati in un mondo diverso, mi chiedo se il progetto che stiamo proponendo ai nostri partner APC oggi si adatti ancora alla situazione reale. Personalmente, non lo credo. Incontriamo le organizzazioni non governative, incontriamo le piccole e medie imprese. Siamo stati in Guyana, di recente, e il presidente ci ha domandato: ci chiedete di diversificare, ma, diteci, che cosa può produrre il nostro piccolo paese che possa competere con il Brasile e il Venezuela? Credo quindi che non dobbiamo voltarci dall’altra parte proprio oggi. Lei da un lato parla di flessibilità e dall’altro di norme dell’OMC. Mi spiace, ma questi due termini sono assolutamente contraddittori, in quanto richiedono un adeguamento e sappiamo benissimo che, per quei paesi, questo comporterà un ulteriore impoverimento. Non credo affatto, pertanto, che la nostra proposta odierna e quella passata siano adeguate. Guardiamo ai risultati del modello di sviluppo attuato negli ultimi quarant'anni: è un fallimento, come è già stato detto. Sono propenso a pensare che questo fallimento continuerà, la situazione diventerà sempre peggiore con questi accordi di partenariato perché non si adattano assolutamente alla situazione economica, sociale e ambientale mondiale.
costep_2009-03-23_14_7	Signor Presidente, onorevoli colleghi, nel nostro lungo dibattito odierno vorrei soffermarmi per qualche istante, se me lo permettete, a riflettere sul cammino che abbiamo percorso finora. Non dimentichiamo le posizioni assunte inizialmente da alcuni deputati del nostro Parlamento di fronte alle crescenti preoccupazioni dei paesi dell’Africa, dei Caraibi e del Pacifico (ACP), di fronte alle dimostrazioni contro gli accordi di partenariato economico (APE), e di fronte agli ammonimenti delle ONG del Nord e del Sud del mondo, allorché noi chiedevamo che tali accordi dessero priorità allo sviluppo; richiesta che oggi sembra ovvia, dal momento che anche la Commissione la ripete costantemente. In quel momento, però, il commissario Mandelson, osò appena risponderci, convinto com'era che la cosa più importante fosse stimolare gli scambi - come se la semplice rimozione delle barriere doganali fosse miracolosamente destinata a produrre sviluppo. Molti ci definirono idealisti strumentalizzati dalle ONG, e si scandalizzarono per le nostre richieste - strumenti di protezione, regolamentazione e intervento da parte delle autorità pubbliche - ma cosa avvenne poi? Apparve chiaro che la nostra non era irresponsabilità. No, i governi dei paesi ACP non hanno accettato di continuare i negoziati tra pressioni e minacce; no, i rischi connessi all’apertura degli scambi commerciali non sono una costruzione mentale, bensì un elemento assai concreto che avrà immediatamente concrete conseguenze: i bilanci statali si impoveriranno per la diminuzione degli introiti doganali, si indeboliranno le nuove industrie del settore agricolo e la sicurezza alimentare di quelle popolazioni verrà messa a repentaglio. Avevamo già espresso questi timori molto tempo fa, prima che scoppiassero le rivolte provocate dalla fame o la crisi finanziaria; che dire quindi della situazione odierna? Il Fondo monetario internazionale, la Banca mondiale e le Nazioni Unite ammettono che - contrariamente a quanto si affermava all’inizio - i paesi in via di sviluppo verranno gravemente colpiti dalla recessione globale. Jacques Diouf, direttore generale della FAO, ha insistito di recente su quest'aspetto, chiedendoci se avremo il coraggio di annunciare a quelli che definiamo nostri partner che siamo disposti a spendere miliardi per salvare il sistema bancario globale, ma non per salvare dalla fame le popolazioni dei loro paesi. Voglio essere del tutto onesto, signora Commissario, e il più chiaro possibile: se lei non si impegnerà in maniera decisa e precisa, a nome della Commissione, a rendere gli APE chiaramente funzionali allo sviluppo, io non voterò a favore. Le parole e le dichiarazioni d’intenti non bastano più; ne abbiamo sentite troppe. Vogliamo impegni specifici, che elencherò uno per uno. Gli APE non si potranno considerare soddisfacenti se non serviranno a promuovere l’integrazione regionale e a contribuire allo sviluppo nei paesi ACP, oltre che a raggiungere gli obiettivi di sviluppo del Millennio. Quando chiediamo di promuovere l’integrazione regionale, occorre poi tradurre questa richiesta in termini pratici. Nell’Africa centrale, per esempio, il Camerun è stato criticato, o piuttosto severamente condannato, dai suoi vicini per aver firmato quest'accordo interinale con l’Unione europea. Osservo che degli otto paesi di quella regione, cinque fanno parte della categoria dei paesi meno sviluppati - ossia paesi che, automaticamente e nel pieno rispetto delle norme dell’Organizzazione mondiale del commercio, godono di libero accesso al mercato europeo per le proprie esportazioni, senza essere obbligati in cambio a fare concessioni di carattere commerciale: non mi meraviglia che si preoccupino, se la Commissione chiede loro di aprire i propri mercati all’80 per cento delle esportazioni europee. Quindi, se la signora commissario si impegna a promuovere l’integrazione regionale e ad accentuare la flessibilità per tener conto dei diversi livelli di sviluppo dei nostri partner, può spiegarci perché non accetta l’offerta di una liberalizzazione del 71 per cento, avanzata dall’Africa centrale? Il secondo punto cruciale su cui attendiamo una risposta riguarda le cosiddette questioni di Singapore, che non si possono introdurre a forza nei negoziati contro la volontà dei nostri partner. In questo quadro, desidero soffermarmi in particolare sul problema degli appalti pubblici: la trasparenza è ovviamente indispensabile - è un obiettivo per il quale non smetterò di battermi - ma possiamo veramente togliere ai nostri partner ACP uno strumento essenziale della loro sovranità, che rappresenta un indispensabile sostegno per la loro industria e per i servizi locali, imponendo la liberalizzazione degli appalti pubblici? Il terzo punto riguarda i servizi. Nelle discussioni che abbiamo avuto in merito agli APE con il Camerun, la Commissione ha ripetutamente sottolineato che i nostri partner volevano negoziare la questione dei servizi; sarà anche vero, ma dobbiamo diffidare di coloro che vorrebbero sfruttare quest'argomento per imporre la liberalizzazione dei servizi a tutte le regioni e a tutti i paesi, soprattutto se l’intento è giustificare la liberalizzazione dei servizi pubblici. Signora Commissario, mi attendo che lei si impegni con decisione per mantenere i servizi pubblici al di fuori dell’ambito dei negoziati, in tutte le regioni. Sappiamo che la perdita di entrate doganali impoverirà i bilanci dei nostri partner; se tali entrate si riducono, i primi settori a soffrirne saranno l’istruzione, la sanità o la ricerca. In tale contesto sarebbe inaccettabile, per i governi dei paesi ACP, perdere il controllo dei propri servizi pubblici, e invito la signora commissario a fornirci chiare assicurazioni su questi temi. Il quarto punto, cui si è già accennato, è la necessità di tutelare la sicurezza alimentare. Ciò non significa solamente mettere a punto adeguate misure di salvaguardia, ma anche consentire ai nostri partner di sostenere le proprie esportazioni per mantenersi competitivi sui mercati globali. So che nella regione della Comunità per lo sviluppo dell’Africa australe si sono registrati in questo senso sviluppi positivi; la Commissione è disposta a proporre misure analoghe in altre regioni? L’ultimo punto è che, come sappiamo, la riqualificazione delle economie degli Stati ACP richiederà un fortissimo impegno finanziario da parte dell’Unione europea, sia per proteggere le industrie nascenti dagli effetti negativi della liberalizzazione, sia per stimolare la competitività delle economie dei nostri partner. Purtroppo, contrariamente alle ripetute raccomandazioni del nostro gruppo politico, la principale fonte di finanziamento per gli APE sarà il Fondo europeo di sviluppo; sappiamo che, in passato, la Commissione non si è certo distinta per il modo in cui ha utilizzato questi fondi, e devo perciò sottolineare quanto sia importante utilizzarli rapidamente, in armonia con le priorità dei nostri partner. Infine, signora Commissario, le ricordo che da tali accordi dipende l’immagine che l’Unione europea darà al resto del mondo, e in particolare ai paesi più poveri del mondo.
costep_2009-04-02_10_154	Vi è di certo una nazione invisa a questo Parlamento, così uso ad approvare rapidamente accordi economici, commerciali o di cooperazione con Cuba, la dittatura comunista cinese o persino la Turchia del primo ministro Erdogan. La maggioranza di questo Parlamento, che ha accolto entusiasticamente la dichiarazione unilaterale di indipendenza del Kosovo, nonostante sia la culla storica della nazione serba, ora sta raccogliendo i frutti amari della sua politica con l’indipendenza sostenuta dalla Russia di Abkhazia e Ossezia. Inoltre, come si può accusare soltanto la Russia per l’equivoco sulle questioni di sicurezza quando l’espansione della NATO fino alle sue frontiere viene naturalmente vista dai russi come una provocazione e una minaccia? Come è ovvio, permangono varie difficoltà. La Russia però, a differenza della Turchia, culturalmente, spiritualmente e geograficamente appartiene all’Europa. È con tale paese che dovremmo innanzi tutto interesse rapporti privilegiati.
costep_2009-05-07_7_4	Signor Presidente, signor Commissario, onorevoli colleghi, come è già stato detto, nel 1999 l’Unione europea ha adottato una direttiva che ha vietato l’amianto dal 1° gennaio 2005 seppur prevedendo una deroga per i diaframmi utilizzati nelle celle di elettrolisi esistenti finché non raggiungeranno la fine del loro ciclo di vita. Tale deroga, che doveva essere riesaminata entro il 1° gennaio, era volta a consentire alle imprese interessate di formulare piani per cessare l’uso dell’amianto. Eccoci oggi, con un ritardo di 18 mesi; è tempo dunque di compiere progressi. È vero che, nell’ambito della revisione dell’allegato XVII del regolamento REACH, la Commissione sta proponendo di estendere l’attuale divieto imposto all’uso e alla commercializzazione delle fibre di amianto e dei prodotti contenenti tali fibre. Tuttavia, essa sta mantenendo in essere la possibilità che l’amianto sia impiegato in impianti di elettrolisi installati in stabilimenti, senza alcun limite temporale, anche se esistono alternative senza amianto, come dimostra il fatto che molte imprese se ne avvalgono. Inoltre, la Commissione sta adottando una disposizione che consente l’immissione sul mercato di articoli contenenti amianto secondo un sistema che potrebbe variare da un paese all’altro. Questo è inaccettabile perché l’uso dell’amianto è responsabile di moltissime patologie legate all’esposizione alle fibre di amianto. Inoltre, il numero di persone vittime di tali patologie potrebbe aumentare negli anni poiché è stato usato fino a pochi anni fa. Gli effetti dell’amianto sulla salute sono noti ormai da tempo. Vorrei aggiungere che la decisione della Commissione compromette alcune disposizioni del regolamento REACH, non da ultimo il principio della sostituzione; è un pessimo segnale trasmesso alle altre imprese. L’attuale crisi economica non può giustificare tale estensione. Per di più, la posizione della Commissione, che ha avuto il sostegno della maggioranza degli Stati membri in sede di Consiglio, è incompatibile con la posizione dell’Unione europea, tesa a ottenere un divieto mondiale di uso dell’amianto. Un’ultima considerazione prima di concludere: oggi la confederazione europea dei sindacati sostiene di non essere stata consultata sull’argomento e ventila l’ipotesi che sarebbe stato ascoltato e tenuto presente soltanto il parere di alcune imprese. La Commissione, dal canto suo, afferma il contrario. Si potrebbe gentilmente fare chiarezza sull’argomento?
costep_2009-09-15_11_42	Signor Presidente, signor Presidente Barroso, ho un problema: non voterò per lei domani, ma ne conosce già i motivi perché il mio gruppo lo ha ampiamente spiegato. È una questione politica: lei non ha un progetto per trasformare l’Europa dal punto di vista ambientale e sociale, mentre io ritengo che oggi questo cambiamento sia imprescindibile. Ciononostante, come ha detto elegantemente l’onorevole Daul, è stata la destra a vincere le elezioni: lei dunque si allinea con la destra. La situazione è chiara. Per quanto io voglia poter portare rispetto al presidente della Commissione, mi si presenta un problema: quando la vedo penso immancabilmente - e le assicuro che è vero - al suo coinvolgimento nei voli segreti della CIA. Tra il 2002 e il 2006, 728 persone sono state deportate a Guantánamo attraverso lo spazio aereo portoghese. Lei è stato ministro dal 2002 al 2004: non posso dunque crederle, signor Presidente Barroso, quando tesse le lodi dell’Europa, paladina dei diritti umani. Quello che mi attendo da lei - quel che auspico da lei, proprio perché in futuro mi piacerebbe rispettare il presidente della Commissione - non è la pubblicazione delle sue memorie tra un numero indefinito di anni, bensì l’ammissione delle sue responsabilità in questa grave vicenda, che getta un’ombra sui valori europei.
costep_2009-09-15_11_60	Signora Presidente, signor Presidente Barroso, posso anche evitare i giri di parole: lei non ha convinto i socialisti francesi in cinque anni e non riuscirà a convincerci adesso sulla base di un progetto tanto generoso a parole quanto generico negli obiettivi. Come può chiederci di votare per lei se davvero vogliamo un’Europa unita nella diversità quando è proprio in nome di quest'obiettivo che chiediamo di attendere il voto irlandese per pronunciarci sulla sua candidatura? Forte del sostegno degli Stati membri, lei ha preferito mettere al sicuro la sua nomina in anticipo sui tempi e non correndo troppi rischi sul numero di voti necessario. Ha pensato che il passaggio di fronte al Parlamento sarebbe stato una mera formalità. Le cose non stanno così e questo è soltanto l’inizio: il suo operato non soddisfa le aspettative dei cittadini, che stanno subendo la crisi e hanno sfogato la propria rabbia contro le nostre istituzioni con la scarsa affluenza alle urne. Lei sostiene che la crisi l’abbia cambiata e si propone come grande timoniere dell’Europa unita, ma non è stato capace di guidare gli Stati membri verso un autentico piano europeo di ripresa economica e stiamo ancora aspettato le misure concrete e vincolanti di cui il regolamento finanziario necessita. Lei afferma inoltre di averci fornito delle garanzie sull’agenda sociale, ma le sue proposte si riducono al varo di un nuovo regolamento e non contemplano il riesame della direttiva sul distacco dei lavoratori. Per giunta, non ha assunto impegni fermi, ma soprattutto chiari, a favore di una direttiva che tuteli i servizi pubblici. È un insulto alla memoria degli europarlamentari. Non abbiamo infatti dimenticato come, negli ultimi cinque anni, le questioni sociali non siano mai stati il nocciolo delle soluzioni proposte e come solo adesso lei acconsenta a commissionare uno studio d’impatto sociale per ogni atto legislativo comunitario. Di fronte a una crisi senza precedenti, che sta distruggendo centinaia di migliaia di posti di lavoro, si compiere ogni sforzo possibile per evitare che il numero dei disoccupati e dei lavoratori indigenti in Europa raggiunta i 25 milioni entro il 2010. A tal fine, occorre varare una politica industriale. Ai cittadini va dato un modello di solidarietà affinché riescano a contrastare la crisi, ma oggi non troveranno lo slancio necessario né nelle sue parole né nelle sue dichiarazioni di ambizione europea. Proseguire come in precedenza è disastroso, diceva il filosofo Walter Benjamin. Dovrà fare parecchia strada prima di conquistarsi le simpatie di socialisti e socialdemocratici: per amor di coerenza politica, e in segno di rispetto per il nostro elettorato, non voteremo per lei domani.
costep_2009-09-15_3_7	Signor Presidente, desidero innanzi tutto congratularmi con il commissario Šemeta, che ieri è stato confermato nella carica di commissario responsabile del bilancio. Siamo certi che anche con lui avremo gli stessi ottimi rapporti che abbiamo avviato con il suo predecessore, e gli auguriamo una carriera politica altrettanto brillante di quella della presidente Grybauskaitė. Signor Presidente, stiamo attraversando un periodo di crisi mondiale, di preparazione di importanti eventi diplomatici e di incertezza istituzionale all’interno della stessa Unione europea. In un momento del genere, la commissione per i bilanci cercherà di assumere un atteggiamento collaborativo. Come ha detto il nostro relatore, deploriamo i tagli apportati dal Consiglio alla proposta della Commissione, ma nel contempo comprendiamo che lo stato attuale delle finanze pubbliche dei paesi membri non permetta loro di fare molto di più quest'anno. Riguardo al bilancio per l’esercizio 2010, abbiamo il dovere di ottenere risultati, come è già stato osservato; in particolare, dobbiamo conseguire il pareggio della sezione 2010 del piano di ripresa economica. Sappiamo che sarà necessario procedere a ridistribuzioni, le quali però non dovranno concentrarsi su altre priorità politiche già stabilite di comune intesa tra il Parlamento e il Consiglio. Per quanto riguarda il periodo dopo il 2010, il Parlamento si augura di poter collaborare con la Commissione, il Consiglio, la presidenza svedese e la futura presidenza spagnola su tre questioni importanti per il nostro futuro. Se, ovviamente, in Irlanda le cose andranno com'è nei nostri auspici, la prima questione da affrontare sarà l’applicazione della procedura, del piano di lavoro e dei metodi operativi necessari per dare esecuzione al trattato di Lisbona. La seconda questione sarà la revisione di medio termine delle prospettive finanziarie. Tra la decisione congiunta sul quadro finanziario pluriennale adottata nel maggio 2006 e adesso sono intervenuti la crisi finanziaria, le fortissime pressioni sui prezzi dell’energia, delle materie prime e persino dei generi alimentari, nonché i negoziati sul cambiamento climatico. E - mi spiace doverlo ricordare - c'è stato anche il fallimento della strategia di Lisbona, come possiamo constatare oggi in tutta evidenza. Ciò di cui abbiamo bisogno è, dunque, un’approfondita revisione delle nostre linee guida pluriennali. Questo sarà il primo compito della nuova Commissione. Infine, la terza e ultima questione sarà la riforma delle risorse che formano il bilancio comunitario. Prima della crisi sapevamo che nessuno degli Stati membri era più disposto a pagare i conti dell’Europa. Da quando c'è la crisi, nessuno degli Stati membri è più in grado di pagare i conti dell’Europa. Il nostro contributo finanziario alla ripresa economica arriverà a stento allo 0,03 per cento del prodotto interno lordo dell’Unione. Siamo pienamente consapevoli dell’estrema difficoltà della questione, ma il Parlamento europeo ha cominciato a occuparsene quattro anni fa insieme con i parlamenti nazionali ed è ora intenzionato a darsi da fare per proporre alcune aree di azione, al fine di avviare la discussione il prossimo anno.
costep_2009-11-23_17_29	Mi rallegro di vedere la conclusione di questo lungo lavoro soggetto a tante polemiche, che mostra l’importanza del settore delle telecomunicazioni non solo come attore economico, ma anche come elemento centrale della società di oggi. I cittadini comunicano quotidianamente oltre confine, e il nostro obiettivo era garantire la qualità dei servizi e, al contempo, assicurare il rispetto dei diritti fondamentali degli utenti. Desidero congratularmi con l’onorevole Trautmann e il gruppo negoziale per il compromesso raggiunto, assoggettando qualsiasi sanzione comminata all’utente a una procedura contraddittoria preliminare. La Commissione, inoltre, si è impegnata a garantire la neutralità della rete e a combattere le pratiche discriminatorie e anticoncorrenziali praticate dagli operatori. Grazie a questo accordo vi saranno molti sviluppi positivi per i consumatori, talvolta risultato di duri negoziati. In particolare desidero ricordare le garanzie di accesso e di localizzazione in caso di chiamate al numero di emergenza (112); l’accesso facilitato per i disabili; le maggiori informazioni sui contratti e la fatturazione; gli avvisi in caso di consumo insolitamente elevato; l’introduzione di un limite di tempo massimo per il trasferimento del numero di telefono di un cliente; e le informazioni in caso di violazione della sicurezza sui dati personali.
costep_2009-12-14_18_36	Signora Presidente, signor Commissario, onorevoli colleghi, vorrei richiamare la vostra attenzione sulla fondamentale importanza del microcredito in questi periodi di crisi dell’occupazione. Il microcredito permette ai disoccupati un nuovo inizio, grazie alla condivisione dei rischi e agli strumenti di finanziamento, dando loro accesso all’imprenditorialità. Data la crisi finanziaria e il calo significativo del numero di prestiti concessi, sono favorevole alla proposta della Commissione europea di istituire uno strumento di microfinanziamento mirato ai gruppi più vulnerabili, e in particolare alle donne, ai giovani e ai disoccupati. Vorrei esprimere il mio sostegno agli onorevoli colleghi del gruppo del Partito popolare europeo che, insieme agli altri gruppi - socialisti, liberali e conservatori - hanno presentato emendamenti di compromesso al fine di creare questo strumento di microfinanziamento nel più breve tempo possibile, a partire dal 2010. Chiedo inoltre al Consiglio dei ministri di assumersi la responsabilità di trovare, nell’attuale situazione di crisi, una soluzione rapida per combattere la disoccupazione e di fornire una soluzione duratura per il finanziamento del microcredito.
costep_2009-12-16_9_18	Signora Presidente, penso che dovremmo cercare di proporre alcune idee semplici per affrontare questi temi estremamente complessi. La mia prima domanda è banale: perché siamo andati in Afghanistan? Siamo andati nel paese con un obiettivo: smantellare i campi di addestramento di al-Qaeda, la base di supporto del terrorismo internazionale, che stavano minacciando noi e la stabilità nella regione. Oggi quei campi non esistono più. Osservo in secondo luogo che, purtroppo, che ci piaccia o meno, le truppe occidentali dispiegate in Afghanistan vengono sempre più viste come forze di occupazione e non più come forze di pace. Questo è un grave problema quotidiano che dobbiamo tenere presente. Invito quanti vi riferiscono diversamente ad andare a vedere in loco ciò che accade nel paese. Il terzo punto è che la situazione della sicurezza si è notevolmente deteriorata. Nel 2004 era possibile passeggiare a Kabul. Oggi la città è un’enorme trincea. Pertanto, non imparando lezioni da un insuccesso operativo sul campo e, in ultima analisi, applicando soltanto vecchi metodi, stiamo andando verso un nuovo fallimento. Quali sono le conseguenze di tutto questo? Credo che effettivamente si debba riconoscere che abbiamo smantellato al-Qaeda - è una constatazione di fatto - e dobbiamo ritirarci. Possiamo farlo oggi, immediatamente? No, perché se lo facessimo sicuramente si creerebbe il caos e forse si ricostruirebbero i campi contro i quali stiamo combattendo. Il nostro ritiro deve essere pertanto subordinato a una serie di condizioni. In primo luogo, come tutti sostengono, dobbiamo affidare le chiavi agli stessi afghani; dobbiamo garantire che il conflitto sia un conflitto afghano. In secondo luogo, dobbiamo stabilire un dialogo con tutti i ribelli, e vi prego di notare che non ho usato la parola talebani perché la considero molto restrittiva. In terzo luogo, occorre scendere a patti con un livello sociale imperfetto. Non possiamo pensare che all’Afghanistan si debbano adattare i nostri criteri europei. È un dato di fatto che dobbiamo accettare. Signora Presidente, è sempre più difficile concludere un’operazione militare che iniziarla e per poterla concludere dobbiamo tenere presente l’obiettivo iniziale, ossia garantire lo smantellamento dei campi di al-Qaeda, obiettivo oggi conseguito.
costep_2009-12-17_8_31	Ho votato a favore del bilancio 2010 con scarsa convinzione perché non è un bilancio all’altezza delle sfide che dobbiamo affrontare, non solo nell’attuale contesto della grave crisi economica e sociale ma anche in vista della lotta contro il cambiamento climatico. Con il mio voto ho inteso perseguire principalmente l’obiettivo prioritario di sostenere il nuovo piano europeo di ripresa economica, il lancio di una nuova iniziativa riguardante il microcredito (25 milioni di euro nel 2010) e gli aiuti di emergenza per il settore lattiero (300 milioni di euro). In futuro dovremo rivedere l’efficacia del quadro del bilancio comunitario per dotarci di risorse collettive di azione che siano autenticamente conformi alle riforme.
costep_2010-02-10_10_176	Questa risoluzione fa registrare, da parte di gruppi di destra che l’hanno firmata, progressi non disprezzabili: si ricorda l’operato dell’IPCC in materia di cambiamento climatico; si chiede di approfondire il coinvolgimento della società civile nei lavori per la conferenza del Messico; si invita l’Unione europea a porsi obiettivi di riduzione delle emissioni di gas a effetto serra superiori al 20 per cento proposto per il 2020. Tutto questo però non basta, e gli elogi tributati al mercato del carbonio fanno venire meno qualsiasi plausibilità; non sono neppure sufficienti gli aiuti offerti ai paesi del Sud, nei cui confronti abbiamo contratto un debito climatico. Analogamente, l’obiettivo proposto in questa sede, di mirare a una riduzione del 30 per cento delle emissioni di gas a effetto serra entro il 2020, è assai distante dal 40 per cento raccomandato dall’IPCC. E ancora, non si fa alcun riferimento alla Conferenza mondiale dei popoli sul cambiamento climatico, patrocinata dal presidente della Bolivia Morales Ayma; fino a oggi, però, questa è l’unica iniziativa che proponga ai popoli del mondo di riconoscere i diritti propri dell’ecosistema e di istituire una corte di giustizia climatica.
costep_2010-02-10_10_200	È certamente necessario combattere le frodi fiscali, ma questo non deve farci dimenticare che le frodi da sole non avrebbero mai scatenato la crisi economica che stiamo attraversando in questo periodo. Si tratta di una crisi strutturale del capitalismo, che affonda le sue radici nella stessa logica di quel sistema ciecamente celebrato dalle élite europee. Voto a favore di questo testo perché condanno la ricerca del profitto personale a danno dell’interesse generale; su tale logica si fondano sia le frodi fiscali sia il neoliberismo europeo, e per quanto riguarda il fallimento degli Obiettivi di sviluppo del millennio (comunque modestissimi), le responsabilità del neoliberismo sono assai più pesanti di quelle delle stesse frodi. L’IVA, che anche questo testo sostiene, è una delle aberrazioni del sistema. Rappresenta una delle imposte più ingiuste del mondo poiché applica la stessa aliquota a tutti i cittadini nonostante le enormi differenze di reddito che sono il segno distintivo del neoliberismo. Purtroppo il testo non affronta il problema fondamentale né cerca di mettere all’ordine del giorno delle politiche europee l’equa ripartizione delle ricchezze prodotte per l’interesse generale.
costep_2010-03-08_19_6	Signor Presidente, Commissario, onorevoli colleghi, come osservato sia dal relatore sia dal commissario, questa proposta di direttiva fa effettivamente seguito a una votazione in sede di Parlamento. Il gruppo dell’Alleanza progressista di Socialisti e Democratici al Parlamento europeo mantiene tuttavia una posizione critica nei confronti di detta proposta, in quanto rischia di ritorcersi proprio contro le persone che desideriamo tutelare. Volendo ridurre gli oneri a carico delle imprese, si corre il pericolo di privarle delle condizioni di trasparenza e di fiducia indispensabili alla gestione e al dinamismo della loro attività. Occorre innanzitutto definire con chiarezza le soglie e il significato di microentità: trattasi di un’impresa piccola o media con più di 10 dipendenti e un fatturato superiore al milione di euro. Tali entità rappresentano la vasta maggioranza delle imprese in qualsiasi Stato membro. È vero che hanno portata locale ed esercitano un’influenza minima sul mercato comunitario, tuttavia ciò non le esime dal rispetto delle norme contabili, cui dovranno assoggettarsi ogni qualvolta vorranno interagire con istituti di credito o partner commerciali, oppure negoziare con istituzioni fiscali, economiche e sociali. In tutti questi casi verranno loro imposte delle norme contabili che potrebbero gravare su di esse in misura maggiore rispetto alla normale prassi contabile al fine di ubbidire a criteri che potrebbero non venire soddisfatti. Non voglio assistere alla creazione di un sistema che impone l’obbligo di redigere conti annuali al di fuori del quadro comune europeo. Non si tratta soltanto di un problema di concorrenza, bensì di semplice integrazione economica e di diritto comunitario, nonché di parità di trattamento per tutte le imprese dell’Unione. Ciò detto, la semplificazione degli obblighi di contabilità per le piccole e medie imprese è una chiara necessità. A tale proposito vi sono tre iniziative volte a promuovere il conseguimento di questo obiettivo: la proposta oggi in discussione, i principi internazionali di informativa finanziaria (IFRS) e la revisione della quarta e della settima direttiva sul diritto societario, in merito alla quale la Commissione avanzerà a breve alcune proposte. Benché fossero state promesse per il 2010, pare che i tempi si siano allungati. Tale dilazione non rappresenta tuttavia un motivo sufficiente per agire in modo affrettato e con scarsa convinzione, giacché queste tre proposte, se da un lato perseguono la stessa finalità, dall’altro saranno forse diverse nella formulazione e, a mio avviso, signor Commissario, sarebbe preferibile e più trasparente offrire alle imprese un’unica risposta generale che consenta loro di conciliare la semplificazione degli obblighi, da tutti auspicata, con la realtà di vita delle piccole imprese interessate. Il problema attuale è che il ritardo con cui la Commissione europea ha proposto la revisione delle direttive pregiudica la nostra valutazione della questione. Invito quindi la Commissione ad accelerare il dialogo sul tema dell’esenzione, al momento motivo di divisione tra le istituzioni e gli ambienti economici europei, e a elaborare una valutazione di impatto.
costep_2010-03-11_3_8	Signor Presidente, onorevoli colleghi, diverse regioni europee sono state colpite da alcuni fenomeni meteorologici naturali eccezionali che hanno arrecato gravi danni materiali, economici, agricoli e ambientali, oltre ad aver drammaticamente mietuto molte vite umane. Oserei sperare, signor Commissario, che al di là delle sue dovute condoglianze, il fondo di società europeo, attività europea che in questo caso è utile, possa essere impiegato in maniera rapida e flessibile sia in Francia sia a Madeira, come lo è stato - qualcuno lo ha rammentato - in altri paesi europei, per aiutare i miei connazionali in Vandea e Charente-Maritime a ripristinare le loro infrastrutture e i loro servizi fondamentali. Mi pare di aver capito da quanto lei ha affermato che il governo francese non si è ancora rivolto alla Commissione al riguardo, il che mi sorprende non poco. Devo tuttavia aggiungere che vi sono alcuni aspetti del modo in cui certe persone stanno sfruttando tali avvenimenti che trovo decisamente intollerabili. In primo luogo, il bisogno compulsivo di collegare le calamità naturali che stiamo subendo al cosiddetto riscaldamento globale. Poco importa quali argomentazioni politiche o pseudo-scientifiche ci possano essere propinate, certo non incideranno sulle condizioni meteorologiche e le maree, così come non impediranno i terremoti. In secondo luogo, la ricerca sistematica di colpevoli e facili capri espiatori. Il disastro di Xynthia nell’ovest della Francia è stato dovuto alla rarissima concomitanza di due eventi: la tempesta in sé, ovviamente, e alcune maree insolitamente alte che hanno provocato il crollo delle dighe. Ci si è scontrati sui permessi edilizi concessi dai sindaci, che sono stati ritenuti personalmente responsabili delle morti verificatesi nei loro comuni. Nessuno però - né dipartimento, né regione, servizi pubblici, urbanisti o architetti - ha contestato i permessi edilizi richiesti dai singoli. I rappresentanti eletti della regione, soprattutto nei piccoli comuni, sono giustamente tenuti in alta considerazione dai loro concittadini. Si fanno carico di gran parte della responsabilità a fronte praticamente di nulla, hanno un senso notevole dell’interesse generale, assolvono compiti sempre più complessi dei quali l’Europa è in parte responsabile e sono stati completamente abbandonati dalle autorità pubbliche. Era mio desiderio sottolinearlo in questa sede.
costep_2010-03-25_3_6	Signor Presidente, onorevoli colleghi, prima di tutto mi congratulo con il relatore, onorevole Giegold, che ha presentato un lavoro di grande qualità e che si è dimostrato disponibile ad ascoltare i relatori degli altri gruppi. Questa relazione, la risposta del Parlamento europeo alla dichiarazione annuale della Commissione sulla zona euro e sulle finanze pubbliche, è ricca di analisi e di proposte. Ovviamente, è segnata in larga misura dal fatto dominante del 2009, ovverosia la crisi economica e finanziaria, che è senz'altro al crisi più grave che abbia mai colpito l’Unione europea dalla sua creazione. Sono due i grandi insegnamenti che ho tratto da questa crisi. Da un lato, l’unione economica e monetaria ha dato prova della sua utilità. L’euro, una moneta comune stabile, ha svolto la funzione di vero e proprio scudo monetario. Grazie all’appartenenza alla zona euro, più di un paese è riuscito ad evitare la svalutazione della moneta nazionale, che a sua volta avrebbe ulteriormente esacerbato le conseguenze della crisi. La zona euro quindi ha incrementato la propria attrattiva, come mostra il caso dell’Islanda. Inoltre la politica monetaria attiva e flessibile condotta dalla BCE, incrementando le iniezioni di liquidità nelle istituzioni di credito, ha significativamente contribuito a tenere a galla le banche europee. Per quanto concerne il primo insegnamento, benché si dica spesso che l’Europa si è costruita sulle crisi, questa volta l’Europa economica si è rivelata efficiente e al contempo necessaria. Ne discende il secondo insegnamento che ho tratto. Dobbiamo rafforzare la governance economica europea. Oggi l’unica politica europea autentica è la politica monetaria. Il coordinamento è limitato in materia di politiche di bilancio. Tuttavia, la zona euro, che - come viene indicato ancora nella relazione - è tesa ad integrare tutti gli Stati membri dell’Unione europea, deve instaurare una governance effettiva in ogni aspetto della politica economica. Bisogna cominciare dall’aspetto macro-economico e dal controllo finanziario, temi di cui ci stiamo occupando in Parlamento. L’attuazione deve collocarsi nel quadro del Patto di stabilità e di crescita che è un vero e proprio strumento di coordinamento fiscale. Nel momento attuale di crisi il calo sostanziale nel gettito fiscale, gli incentivi fiscali promossi nell’ambito del piano di ripresa e il ricorso agli ammortizzatori economici hanno portato a un deterioramento dei bilanci degli Stati membri. La riduzione del debito pubblico rimane un impegno fondamentale, in quanto tocca il futuro delle nuove generazioni. Dobbiamo puntare all’austerità, ma anche all’inventiva. Dobbiamo pensare a una nuova politica fiscale europea, dobbiamo pensare agli eurobond e dobbiamo essere coraggiosi nella governance economica europea.
costep_2010-05-20_6_2	Signor Presidente, la ringrazio per le sue dichiarazioni. Vorrei aggiungere che, per quanto riguarda le inondazioni, i nostri amici ungheresi si trovano nella stessa situazione dei polacchi. I pensieri rivolti ai cittadini polacchi, pertanto, valgono anche per i cittadini ungheresi. Applausi Sostengo la sua posizione: in una situazione di crisi, le forze democratiche devono unirsi. È in questo spirito che, prima di questa tornata di Strasburgo, avevo proposto alla Conferenza dei presidenti di posticipare la decisione a giugno, sulla base di alcune contraddizioni e ambiguità. In quella sede non ho ottenuto la maggioranza e, poiché siamo un Parlamento democratico, abbiamo cercato di preparare la risoluzione. Ieri, a pranzo, durante le discussioni nei nostri rispettivi gruppi, ci siamo accorti di non avere avuto molto tempo a disposizione. Non sto dicendo che il lavoro è stato fatto con poca attenzione, poiché questo equivarrebbe a non riconoscere il ruolo svolto dai nostri servizi, dai vicepresidenti e dai responsabili della preparazione dei lavori. Ci siamo detti, di fronte alla totalità o a una parte dei capi delegazione, che sarebbe meglio per l’immagine del Parlamento ottenere il ritiro del testo e votare alla prossima tornata; la crisi, vorrei sottolinearlo, non finirà entro giugno. Abbiamo discusso della questione e abbiamo deciso che i capi dei gruppi di grandi dimensioni chiederanno di posticipare la votazione a giugno. L’onorevole Schulz mi ha detto - ed è stato l’unico a farlo - che avevo innanzi tutto bisogno della maggioranza del gruppo, come tutto d’altronde. Ieri sera, in seno al nostro gruppo, non abbiamo discusso di emendamenti, né, oggi, abbiamo discusso della risoluzione, poiché eravamo tutti a favore di un rinvio che permettesse di trovare una soluzione indispensabile, a detta del Parlamento, nei confronti dei nostri concittadini. Abbiamo nel frattempo ricevuto una lettera dall’onorevole Verhofstadt che ci ha portato a chiedere un semplice rinvio di tre settimane. In questa situazione di crisi, vi chiedo di accettare la nostra richiesta affinché il Parlamento possa mostrare ai nostri cittadini di essere un’istituzione forte, composta da donne e uomini responsabili.
costep_2010-06-15_5_45	Signor Presidente, signor Commissario, questo è un problema di estrema importanza per la tutela dei consumatori. Un recente sondaggio indica che i cittadini europei ritengono che la situazione della sicurezza alimentare si sia deteriorata nel corso degli ultimi 10 anni, e un consumatore su tre ancora non si fida della qualità dei prodotti. É indispensabile quindi aggiornare, semplificare e chiarire l’etichettatura alimentare nell’Unione europea in modo da garantire che i consumatori siano maggiormente tutelati. Mi permetto di sollevare due questioni. Siamo favorevoli per quanto riguarda la codifica in base ai colori, a condizione che essa contenga anche un riferimento ai valori nutrizionali espressi in percentuale. Per di più, sono contrario all’obbligo dell’etichettatura nutrizionale dei vini e degli alcolici. Vorremmo vedere redatta entro i prossimi tre anni una regolamentazione che disciplini i vini e gli alcolici, anziché nei prossimi cinque anni come la Commissione europea ha proposto. Questo, signor Presidente, signor Commissario, è ciò che vorrei portare alla vostra attenzione.
costep_2010-06-15_8_107	Ho votato con entusiasmo a favore della raccomandazione, che ritengo un importante passo avanti verso la creazione di un trasporto merci ferroviario più competitivo e conveniente in Europa. Ci stiamo muovendo verso una maggiore interconnettività tra le reti ferroviarie europee, i corridoi di trasporto delle merci e i porti marittimi e fluviali. Tale iniziativa favorirà lo sviluppo sostenibile del settore dei trasporti ferroviari in Europa e riuscirà finalmente a offrire una valida alternativa al trasporto su gomma e a quello aereo. I corridoi internazionali che collegano gli Stati membri verranno gestiti da autorità transfrontaliere che coordineranno la conduzione delle infrastrutture e l’assegnazione delle bande orarie. Verrà inoltre istituito uno sportello unico per ciascun corridoio ferroviario, un’idea che ho sostenuto personalmente. Questa innovazione consentirà all’Europa di progredire e testimonia la sua volontà di intensificare la cooperazione e l’integrazione nel settore dei trasporti. Sono favorevole all’approvazione della relazione, che rafforza le basi della grande rete ferroviaria europea per il trasporto merci per la quale mi batto già da diversi anni.
costep_2010-06-15_8_187	Esprimo apprezzamento per i considerandi di questa relazione in cui internet viene definito un bene pubblico globale che deve essere gestito nell’interesse comune. La relazione sottolinea l’importanza di internet nel dibattito pubblico. Proprio in ragione di questi principi, che sono stati giustamente menzionati, ho votato contro il testo. Infatti come si può invocare il rispetto dell’interesse comune e chiedere al contempo una governance condivisa tra pubblico e privato senza creare ostacoli alla libera concorrenza? Sebbene il testo abbia il merito di enfatizzare l’importanza dell’interesse comune, in realtà ottiene esattamente il risultato opposto. Il dogmatismo euroliberista porterà l’Europa alla catastrofe.
costep_2010-10-07_13_161	I livelli massimi di precauzione, tutela ambientale, sicurezza e protezione delle attività petrolifere in Europa sono principi di assoluta preminenza, non negoziabili. In particolare, dobbiamo trarre le debite conclusioni dalla catastrofe nel Golfo del Messico per evitare che eventi del genere avvengano nelle acque marittime e costiere dell’Unione europea. Nondimeno il Parlamento oggi ha dato prova di buon senso respingendo la posizione massimalista favorevole a una moratoria su tutte le nuove trivellazioni petrolifere offshore nell’Unione europea. A essere in gioco sono la sopravvivenza e il futuro dell’industria petrolifera europea in un momento di crisi, oltre che la nostra esigenza di indipendenza energetica.
costep_2010-10-07_13_274	Il FSE svolge un ruolo di fondamentale importanza nella coesione sociale, favorendo l’inserimento dei lavoratori nelle regioni europee. Costituisce un beneficio per piccole e medie imprese, istruzione e formazione professionale, contribuendo in modo essenziale al successo della strategia Europa 2020. Il ruolo di questo fondo potrebbe però essere ulteriormente rafforzato e la sua architettura futura, per il 2014-2020, dovrà tenere in considerazione le sue peculiarità. Si potrebbero apportare alcune modifiche, ma è importante che il Fondo sociale europeo continui a rientrare nell’ambito di regolamenti generali sui fondi strutturali, come avviene oggi. La creazione di un quadro giuridico specifico per il fondo frammenterebbe certamente le politiche europee, creando inutili complicazioni per i beneficiari. La coerenza politica europea deve andare di pari passo con una visione integrata degli obiettivi e delle risorse e richiede maggiore sinergia tra gli strumenti. Il FSE dovrebbe dunque continuare a rientrare nel regolamento sulle disposizioni generali in materia di fondi, con le proprie regole, certamente, ma non con un proprio bilancio.
costep_2010-10-07_13_294	Il Parlamento europeo ha votato per una risoluzione sul futuro del FSE. In un momento in cui il FSE viene messo in discussione, in particolare dal Presidente della Commissione, che vorrebbe inserirlo in un fondo più ampio con obiettivi diluiti, il Palamento europeo sostiene il FSE in modo significativo. La risoluzione sostiene il ruolo del FSE nella politica regionale e sociale dell’Unione e chiede una semplificazione delle procedure per lo stanziamento dei fondi. Certamente le procedure fortemente restrittive non facilitano una distribuzione dei fondi realmente adeguata alle necessità della popolazione e portano a un mancato utilizzo dei crediti, in particolare in Francia: uno scandalo. Mi rammarico per il fatto che la risoluzione riprenda il dogma dell’ammodernamento dei sistemi educativi e ne chieda l’adattamento alle sole esigenze delle aziende, per migliorare l’accesso al mercato del lavoro.
costep_2010-10-07_13_54	Mi astengo pensando ai lavoratori danesi del gruppo Linak sacrificati sull’altare della globalizzazione. Nella situazione in cui sono sprofondati a causa delle politiche neoliberali promosse dall’Unione europea, si potrebbe essere propensi a votare contro, visto l’importo derisorio di questa concessione. Tuttavia, il poco concesso loro potrebbe contribuire ad alleviarne le difficoltà nella complessa congiuntura in cui versano. Ciò tuttavia non rende affatto meno intollerabile la logica del Fondo europeo di adeguamento alla globalizzazione. Avalla la logica che induce un’importante società internazionale come Linak a delocalizzare le proprie attività per incrementare gli utili, di cui non ha neanche la decenza di rivelare l’entità.
costep_2010-10-07_5_15	Signor Presidente, desidero attirare la vostra attenzione, onorevoli colleghi, su un aspetto di questa risoluzione che per me riveste un’importanza centrale, non secondaria, e che può conferire un significato pieno alle politiche di coesione regionale. La sfida consiste nell’identificare lo strumento migliore per misurare il grado di sviluppo delle regioni europee nella maniera più precisa possibile. Ci occorre infatti il migliore strumento di supporto decisionale possibile, soprattutto per decidere in merito all’eleggibilità per i fondi europei. È necessaria una bussola politica che ci guidi verso questo approccio mirato allo sviluppo territoriale, per citare la proposta di risoluzione. Quali sono gli elementi che ci devono guidare in materia di politiche di coesione regionale? Oggi esiste un unico indicatore, ovverosia il prodotto interno lordo, che è un indicatore eccellente ed un eccellente strumento per misurare la crescita economica e la produzione di ricchezza. Tuttavia, le tematiche che afferiscono allo sviluppo regionale non si limitano all’aumento del PIL. Il benessere della gente non può essere espresso semplicemente con un indice o con una curva. Altrimenti rischiamo di finire con un indicatore che fornisce solo una visione distorta, parziale e quindi unilaterale. Per perseguire le politiche di coesione regionale in modo da centrare l’obiettivo dello sviluppo sostenibile delle regioni - che, sottolineo, è il nostro obiettivo condiviso - l’indice sul PIL deve essere integrato con altri strumenti di misurazione, soprattutto nelle sfere sociali ed ambientali. Deve essere possibile valutare il livello di disoccupazione, di precariato, di istruzione, di salute, di qualità ambientale, di qualità dell’acqua e dell’aria, di tutela delle risorse, di accesso ai servizi di base, e via discorrendo. Per concludere, quindi, dobbiamo adoperarci al massimo per istituire, insieme al prodotto interno lordo, una batteria di indicatori sociali e ambientali atti a favorire le politiche di coesione regionale che puntano allo sviluppo sostenibile sulla base dei tre pilastri: il fattore economico, il sociale e l’ambiente.
costep_2010-10-18_13_30	Signora Presidente, non abbiamo detto di essere a favore di due pesi e due misure. La Commissione europea ha presentato una proposta di 18 settimane. Noi proponiamo di introdurre una clausola passerella. Di base è perfettamente possibile, ma c'è una differenza tra quanto possibile e l’idea utopica di proporre 20 settimane pienamente retribuite, tra ciò che è fattibile e quanto si può promettere in Parlamento, che non verrà accettato né dal Consiglio né dai parlamenti nazionali. Se mercoledì voteremo a favore della relazione Estrela e delle 20 settimane, il Parlamento europeo sarà smentito tre volte: la prima volta dal Consiglio che non potrà dare il suo appoggio - gli Stati membri non potranno dare il loro appoggio; la seconda volta dai parlamenti nazionali - i parlamenti nazionali, con i loro bilanci, non potranno dare il loro appoggio; e la terza volta dalle donne, quando si renderanno conto che abbiamo operato contro i loro interessi.
costep_2010-10-20_7_151	Il Parlamento ha appena votato in prima lettura il prolungamento della durata del congedo di maternità ad almeno 20 settimane in tutta Europa, con pieno stipendio e a esclusione dei redditi più alti, e la possibilità per i padri di prendere un congedo di paternità di almeno due settimane dopo la nascita del figlio. Si tratta di una vittoria per i sostenitori di un’Europa sociale e di un passo avanti verso una maggiore parità tra uomini e donne in Europa. Parte della destra ha addotto i costi futuri delle misure come pretesto per respingere questo progresso. Sappiamo tuttavia che aiutando i genitori a conciliare vita familiare e vita professionale li si incentiverà al contempo a tornare al lavoro, si contribuirà all’innalzamento del tasso di natalità in Europa e si tutelerà la salute di madri e bambini. Mentre la destra europea si è divisa, la sinistra del Parlamento, rappresentata dalla relatrice portoghese socialista Estrela, non ha ceduto e ha portato al conseguimento di questo passo in avanti. Ora occorre vincere la battaglia in Consiglio, dove parecchi governi minacciano di bloccare la direttiva. I deputati dei parlamenti nazionali dovrebbero farsene carico e intervenire presso i rispettivi governi affinché non rovinino quello che il Parlamento europeo sta proponendo nel nome di un’Europa che tutela i diritti dei propri cittadini.
costep_2010-11-25_9_195	Sebbene l’Europa abbia una posizione dominante in ambito di energie alternative, siamo ancora fortemente dipendenti dai combustibili fossili, in particolare dal petrolio. Questa dipendenza genera conseguenze a livello internazionale, poiché le fonti di combustibili fossili si trovano principalmente fuori dai confini dell’Unione. Il trattato di Lisbona assegna all’Unione europea nuove competenze in materia di energia, un settore di estrema importanza. Il Parlamento ha quindi adottato una strategia energetica per il periodo 2011-2020, che ho appoggiato e che include la promozione degli investimenti in quest'ambito, promuovendo altresì le iniziative dedicate alle energie rinnovabili. L’obiettivo è di garantire la sicurezza di approvvigionamento nell’Unione e per questo la gestione dei gasdotti e degli oleodotti che riforniscono l’Europa è considerata una priorità. La strategia unisce le esigenze di sicurezza energetica a breve termine ai progetti per la gestione delle future esigenze energetiche dell’Unione.
costep_2010-11-25_9_311	La relazione Jadot ci ricorda che il commercio di beni e servizi genera circa il 20 per cento delle emissioni globali di gas a effetto serra, un dato di cui si dovrebbe tenere conto negli impegni assunti per contrastare i cambiamenti climatici. Le politiche climatiche messe a punto dall’Unione europea sono ambiziose, ma anche le politiche commerciali devono rispecchiare questa priorità politica. Associandomi al relatore, deploro il fatto che alcuni paesi sovvenzionino i prezzi dell’energia e non applichino restrizioni né impongano quote alle emissioni di CO2, godendo così di un potenziale vantaggio competitivo. È un peccato che tali paesi non abbiano alcun interesse ad aderire agli accordi multilaterali in materia di cambiamenti climatici e incoraggino così una concorrenza sleale. La politica commerciale dell’Unione europea non è fine a se stessa, ma deve restare uno strumento di regolamentazione politica. Dobbiamo garantire una concorrenza leale ed evitare che il nostro impegno contro i cambiamenti climatici si trasformi in uno svantaggio in termini di scambi mondiali.
costep_2010-12-15_18_9	Signora Presidente, Baronessa Ashton, onorevoli colleghi, le elezioni in Costa d’Avorio si sono appena svolte. La comunità internazionale ha tollerato che il regime di Laurent Gbagbo le rinviasse di anno in anno e questi continui rinvii hanno attirato la nostra attenzione sulle difficoltà in cui ci troviamo momento ora, ma, nel profondo dei nostri cuori, speravamo che lo spirito democratico avrebbe avuto la meglio in un paese che ha sofferto moltissimo a causa di scontri sterili e inaccettabili riguardanti in particolare il concetto dell’identità nazionale ivoriana. La comunità internazionale e, in particolare, l’Unione europea, grazie alla baronessa Ashton e nella persona del mio collega, onorevole Preda, si sono mobilitate per fare in modo che queste elezioni si svolgessero nelle migliori condizioni possibili, in piena trasparenza e senza violenza. È stata un’azione encomiabile. La calma che regnava e il clima di rispetto reciproco tra i candidati durante la campagna elettorale ci hanno indotti a sperare che tutte le parti avrebbero accettato il risultato. Oggi, purtroppo, il Presidente uscente ha rifiutato il risultato democratico delle urne. Domani, come i miei colleghi, voterò a favore dell’appello rivolto al Presidente uscente Gbagbo di accettare quello che ai suoi occhi appare un cambio di fortuna o una cospirazione, ma che in realtà è semplicemente la volontà della maggioranza dei suoi cittadini. Non può aggrapparsi al potere senza rimettere in discussione parte della sua storia da militante quando, da residente in Europa, si faceva passare come colui che aveva ripristinato la libertà e la democrazia nel suo paese. Il rappresentante delle Nazioni Unite in Costa d’Avorio ha coraggiosamente assunto il proprio ruolo e ha annunciato i risultati del voto. In qualità di primo vicepresidente dell’Assemblea parlamentare congiunta ACP-UE, vorrei segnalare che la nostra assemblea ha adottato una dichiarazione il 3 dicembre a Kinshasa in cui condannava senza riserve la decisione del Consiglio costituzionale ivoriano di invalidare i risultati. Questa dichiarazione si va ad aggiungere alla posizione chiara e inequivoca assunta dai dirigenti degli Stati membri della Comunità economica degli Stati dell’Africa occidentale (Ecowas) e dell’Unione africana. Oggi, il regime di Gbagbo non è né voluto dai suoi cittadini, né sostenuto dai suoi vicini, né accettato dalla comunità internazionale. È giunto quindi il momento che Gbagbo accetti la vittoria di Alassane Ouattara, il Presidente democraticamente eletto della Costa d’Avorio, che deve poter assumere al più presto le responsabilità che gli sono state affidate dal suo popolo. Signora Presidente, Baronessa Ashton, onorevoli colleghi, vorrei concludere chiedendo all’Unione europea di svolgere il proprio ruolo con gli strumenti di cui dispone per convincere Laurent Gbagbo e il suo governo illegittimo ad ammettere che il gioco è finito. Non consentiremo che la sua ostinazione porti il caos in Costa d’Avorio.
costep_2010-12-15_6_3	Signora Presidente, oggi l’Unione europea si sta aprendo alla democrazia partecipativa. Non è ancora democrazia diretta; i cittadini non prenderanno personalmente le decisioni, ma acquisiscono il diritto di mettere in discussione direttamente, pubblicamente e numerosi coloro che prendono le decisioni in Europa al di sopra del loro governo e dei loro rappresentanti eletti. D’ora in poi, i cittadini godranno dello stesso potere di iniziativa politica goduto qui dal Consiglio dei ministri e dal Parlamento europeo. Abbiamo potuto contare, come ha detto la collega Gurmai, su un’eccellente lavoro preparatorio svolto dal Commissario Šefčovič e dai suoi collaboratori, nonché sul sostegno intelligente ed efficiente della Presidenza belga. Da parte del Parlamento, il testo è frutto dell’operato della banda dei quattro, un team di quattro relatori, compresa lei, signora Presidente. Siamo stati onorati dalla sua presenza. Volevamo giungere alla procedura più semplice e vicina ai cittadini per il pubblico. Chi potrà partecipare? I cittadini, ossia le persone fisiche, tutti i cittadini, compresi, eventualmente, i rappresentanti eletti, ma soltanto cittadini europei. Il trattato non lascia dubbi al riguardo. Il diritto di partecipare all’iniziativa dei cittadini è adesso un ulteriore privilegio conferito ai cittadini in tutta Europa. Chi può assumere l’iniziativa? Bastano soltanto sette cittadini riuniti in un comitato organizzatore, non 300 000 come proposto dalla Commissione, né 100 000 come ipotizzato dal Consiglio, bensì sette cittadini di sette paesi diversi, ossia un quarto degli Stati membri. Chi va contattato per informazioni se si intende assumere un’iniziativa? La Commissione stessa pubblicherà una guida all’iniziativa dei cittadini e istituirà un punto di contatto specializzato. Qual è l’iter? L’iter è straordinariamente semplice. Un’unica richiesta di registrazione dell’iniziativa e il controllo della sua ammissibilità. Quali sono i criteri di ammissibilità? Il trattato, l’intero trattato e null'altro se non il trattato, compresa la carta dei diritti fondamentali. Quale sostegno può essere utilizzato per un’iniziativa? Qualunque tipo di sostegno: politico, finanziario, locale, nazionale, europeo, internazionale, lobby, organizzazioni non governative, chiese e così via. Una condizione soltanto: la trasparenza totale. Coloro che sono invitati a firmare devono sapere ciò che vi è dietro l’iniziativa. Spetta pertanto ai cittadini assumersi le proprie responsabilità. Quali sono le formalità per la raccolta delle firme? Incredibilmente semplici. Firme su carta, ma anche attraverso Internet. Ovviamente soltanto gli Stati membri possono monitorarle, ma siamo stati attenti, come ha detto l’onorevole Gurmai, a garantire che i moduli siano il più possibile armonizzati. A lungo termine, è un vero e proprio sistema unico europeo che dovrà essere adottato in tutti i 27 paesi e un terzo degli Stati membri è già pronto a farlo. Infine, quali saranno gli esiti politici? Vi è un punto sul quale il Parlamento ha insistito molto. In effetti, secondo il trattato, la Commissione sarà l’unico giudice preposto a valutare se dare un seguito legislativo a un’iniziativa riuscita. La Commissione va pertanto tutelata da pressioni politiche volte a far proliferare le normative in un momento in cui l’Unione regolamenta già troppo. Tuttavia, nel contempo, i cittadini vanno protetti dal rischio che non vi sia seguito politico nei casi in cui la Commissione ritiene inappropriate ulteriori normative. Da ciò l’introduzione di due nuovi diritti a beneficio degli autori di iniziative accolte: il diritto di essere ricevuti dalla Commissione per presentare la propria proposta e il diritto a un’audizione pubblica, che può avere luogo dinanzi allo stesso Parlamento europeo. In sintesi, disponiamo di una procedura semplice, innovativa e democratica. La parola adesso ai cittadini. Applausi
costep_2011-01-19_10_16	Signor Presidente, il gruppo confederale della Sinistra unitaria europea/Sinistra verde nordica non ha partecipato alla stesura della risoluzione in oggetto. Chiaramente noi condanniamo qualunque atto di terrorismo, indipendentemente da chi siano i colpevoli e le vittime e dal luogo in cui si verificano. Tuttavia, i componenti del nostro gruppo credono fermamente nei principi secolari e nella società secolare e pertanto non possiamo che condannare la blasfemia. Crediamo dunque fermamente nella libertà di pensiero, libertà di coscienza e libertà di religione, che include anche la libertà di credere o non credere, di scegliere la propria religione e di praticarla liberamente, qualunque essa sia. Crediamo inoltre pienamente nella separazione tra religione e politica e condanniamo la diffusione del fondamentalismo in Europa ed altrove, che rappresenta spesso una risposta al fermento sociale e all’incapacità delle politiche pubbliche di porvi rimedio. Riteniamo che la presente risoluzione costituisca un passo nella direzione sbagliata. In breve vorrei dire che manca di equilibrio, specialmente in confronto con la mozione presentata dal mio gruppo. Pensiamo che la risoluzione in oggetto dia l’impressione che l’Europa cristiana, o comunque la comunità cristiana in Europa, stia correndo in aiuto dei cristiani nel mondo. Non riteniamo che questo sia il modo migliore per contrastare questi comportamenti sempre più settari.
costep_2011-02-03_9_131	I membri del Parlamento europeo hanno votato a favore di una proposta di risoluzione a sostegno dell’accordo di Ginevra che dovrebbe porre fine alla guerra delle banane. In realtà, l’accordo minaccia direttamente tutti i produttori europei, ma specialmente quelli francesi d’oltreoceano, quando peraltro vari paesi latinoamericani hanno già rinegoziato per ottenere riduzioni ulteriori o quote a tasso zero. Questo scandalo ha dimostrato che, lungi dall’aver composto la questione, si è aperto un nuovo vaso di Pandora che ci porterà ancora un po' più verso il soffocamento in termini commerciali non solo per quel che riguarda le banane, ma anche altri prodotti agricoli. Considerate le galline dalle uova d’oro del pianeta, l’Europa e la Francia, sono lasciate legate mani e piedi alla mercé della totale liberalizzazione dei nostri mercati con il consenso criminale di leader politici obbedienti ai pro-europeisti globalisti e ultraliberali. Anziché ridurre le tariffe sulle importazioni, dovremmo instaurare una politica intelligente di protezionismo alle nostre frontiere economiche. Questa è una delle soluzioni, al centro della guerra commerciale mondiale, che proteggerà i coltivatori francesi e i posti di lavoro in agricoltura, specialmente nei territori d’oltremare, dove la situazione economica e sociale è già abbastanza disastrosa.
costep_2011-02-16_11_7	Signora Presidente, signor Commissario, come già accaduto nel 2008, il prezzo delle materie prime agricole è in crescita sui mercati mondiali. Siamo solo al 3 per cento del livello del 2008. Il calo della produzione in alcuni settori tradizionalmente dedicati all’esportazione a causa dei cambiamenti climatici, l’utilizzo di cereali per la produzione di biocombustibili e la speculazione finanziaria che accentua gli aumenti dei prezzi: sono queste le cause della situazione attuale, come evidenziato dai rapporti del Fondo monetario internazionale (FMI), delle autorità francesi e come indicato anche dalla Commissione. Le conseguenze di questa nuova crisi alimentare impongono un tributo oneroso al miliardo e 200 milioni di persone nel mondo che vivono con meno di un dollaro e mezzo al giorno. Dal mese di ottobre, altri 44 milioni di persone vivono al di sotto della soglia di povertà. Mancano appena due giorni alla riunione del G20, che cosa aspetta l’Europa ad adottare misure simili a quelle votate dagli Stati Uniti? Dal 13 gennaio 2011 l’amministrazione statunitense chiede la limitazione e la trasparenza delle posizioni assunte dai fondi finanziari sui mercati delle materie prime agricole. Questo è un primo passo verso la lotta contro l’avidità degli speculatori. L’impatto è drammatico anche per gli agricoltori europei, che non sono più in grado di nutrire i propri animali. Centinaia di aziende sono fallite. Cinque anni fa, il frumento costava 100 euro a tonnellata: oggi viene scambiato a quasi 300 euro. È uno scenario completamente diverso. La Commissione esige che gli agricoltori si adattino ai segnali del mercato. E oggi farebbero bene a seguire i suoi consigli. Di fronte a questa crisi, l’Unione europea non può aspettare fino al 2014 per trovare delle soluzioni. Bisogna affrontare la crisi, e io propongo tre azioni concrete. In primo luogo l’istituzione immediata, nei paesi interessati, di scorte di cereali da mettere a disposizione degli agricoltori ad un prezzo sovvenzionato. In secondo luogo, l’indicizzazione al prezzo dei foraggi dei prezzi della carne praticati agli agricoltori. In terzo luogo, per il 2011, un meccanismo per il trasferimento all’allevamento di una parte degli aiuti destinati al sostegno dei cereali.
costep_2011-03-09_11_213	Abbiamo appena approvato a larga maggioranza la strategia dell’UE sull’inclusione dei rom. Si tratta di un segnale politico forte a conferma del fatto che l’Unione europea è consapevole della propria responsabilità nei confronti di questa minoranza che è la più grande in Europa oltre ad essere la più perseguitata. L’UE e gli Stati membri devono opporsi frontalmente al problema della vergognosa segregazione subita da questa minoranza. La relazione in oggetto sottolinea l’importanza del rispetto dei diritti fondamentali dei rom e in particolare di quello di accedere all’istruzione. Al fine di evitare ogni rischio di emarginazione è anche importante attuare politiche innovative di reale accesso all’occupazione e consentire a queste persone, la stragrande maggioranza delle quali è ormai sedentaria, di avere un alloggio decente ed economico. I fondi comunitari ci sono e devono essere usati a vantaggio dei rom. Spetta ora alla Commissione europea redigere le disposizioni definitive sulla base delle proposte contenute in questa relazione, in linea con il principio di sussidiarietà e con un unico obiettivo: far sì che i rom diventino cittadini europei a pieno titolo.
costep_2011-03-24_7_173	Per svariate ragioni la regione del Golfo persico riveste un’importanza strategica per l’Unione europea, in particolare per l’approvvigionamento energetico. L’Unione europea vuole intensificare la cooperazione con il Consiglio di cooperazione del Golfo (CCG) - un’organizzazione formata dai sei paesi più ricchi della regione - in cui la conclusione di un accordo di libero scambio rappresenta la componente fondamentale del processo. Ho votato a favore della relazione, che prepara il terreno per la cooperazione futura tra l’Unione e il CCG. Affrontando tutte le questioni pertinenti a tale partenariato, come i diritti delle minoranze, i diritti delle donne, la libertà di coscienza e di espressione, ma anche esprimendo sostegno per il processo di pace israelo-palestinese e per le aree di partenariato strategico, come la ricerca, l’istruzione e i carburanti fossili e rinnovabili, la mozione proposta dal collega, onorevole Baudis, ha raccolto un consenso assai ampio tra i gruppi politici. Tuttavia, a fronte degli ultimi sviluppi in Bahrein, ci si è chiesti se la relazione fosse sufficientemente aggiornata. Grazie alla buona volontà di cui hanno dato prova tutti, è stato possibile negoziare eccellenti emendamenti orali di compromesso, aggiornando quindi la relazione e garantendo che mesi di duro lavoro non divenissero vani.
costep_2011-03-24_7_222	L’Autorità europea degli strumenti finanziari e dei mercati (ESMA), che è stata istituita il 1° gennaio 2011 ai sensi del regolamento del Parlamento europeo e del Consiglio del 24 novembre 2010, è stata concepita per mantenere la stabilità del sistema finanziario dell’Unione europea, salvaguardano l’integrità, la trasparenze, l’efficienza e il funzionamento ordinato dei mercati finanziari e rafforzando la protezione degli investitori. L’ESMA ha nominato Verena Ross, un’economista tedesca che ha lavorano presso la Bank of England, come primo direttore esecutivo. Il Parlamento europeo è chiamato ad approvare la decisione affinché possa entrare in vigore. Ho quindi votato a favore della nomina di Verena Ross.
costep_2011-03-24_7_382	Oggi il Giappone soccombe. Alla catastrofe naturale si somma un incidente nucleare dopo l’altro. Questa crisi è la più grave che il Giappone abbia vissuto dalla Seconda guerra mondiale. Le vittime sono decine di migliaia, i danni materiali enormi e ancora difficilmente quantificabili. L’Unione europea deve fornire una risposta commisurata alla gravità della crisi. Il Giappone ha urgentemente bisogno di aiuto. Esortiamo la Commissione a guidare e coordinare l’impegno di solidarietà dell’Europa. L’azione europea deve essere chiara, rapida ed efficiente a breve e lungo termine. Per quanto riguarda la centrale nucleare di Fukushima, la perplessità europea è legittima. L’esecutivo europeo deve reagirvi chiedendo che sia eseguita una serie di crash test in maniera indipendente e trasparente su tutta l’infrastruttura nucleare europea. Infine, non possiamo esimerci da una riflessione collettiva sulla nostra politica energetica. In materia di risparmio energetico, fonti di energia rinnovabili, criterio di efficienza energetica ci aspettiamo decisioni ambiziose e conclusive da parte dell’Europa, così come le attendiamo in tema di ricerca europea, spesso di gran lunga inferiore al 3 per cento del PIL.
costep_2011-04-04_23_2	Signora Presidente, signora Commissario, onorevoli colleghi, desidero anzitutto rivolgere un sincero ringraziamento a tutti coloro con cui ho avuto l’opportunità di lavorare su questo tema. Ciascun contributo è stato prezioso nella stesura della relazione e grazie alla cooperazione di tutti i gruppi politici - sono particolarmente grato ai relatori ombra - il testo di cui discutiamo oggi è coerente e lancia un messaggio forte. Senza dubbio ci troviamo a una svolta nella politica europea in materia di investimenti, in un momento in cui dobbiamo sfruttare i nuovi poteri che il trattato di Lisbona ci ha assegnato per fare fronte a una duplice sfida: in primo luogo, fornire alle imprese europee gli strumenti necessari per investimenti esteri di qualità e tutelati da un quadro giuridico che fornisca un sostegno di lungo periodo. In secondo luogo, l’Europa deve consolidare la propria posizione di maggior beneficiario a livello mondiale di investimenti esteri diretti e dotarsi degli strumenti per controllare tali investimenti, favorendo così uno sviluppo sostenibile in grado di creare posti di lavoro di qualità. Votando su questa relazione, prima espressione ufficiale della nostra istituzione dopo l’entrata in vigore del trattato di Lisbona, il Parlamento assume a pieno titolo il nuovo ruolo di colegislatore in materia di regolamentazione del commercio e illustra le proprie priorità quando stanno per prendere il via i primi negoziati in materia di protezione degli investimenti. Questo processo è essenziale in quanto finalizzato a dare voce ai cittadini, che manifestano crescente interesse rispetto al commercio e meritano il nostro sostegno. Nel mondo contemporaneo, dove si scatenano conflitti anche in ambito commerciale, tutelare le nostre aziende che investono all’estero deve diventare prioritario. Gli accordi internazionali sono nati per tutelare gli investitori da espropri pesanti e ingiustificati e da leggi nascoste finalizzate unicamente ad escluderli dai mercati. Dobbiamo ribadire questo obiettivo primario. Nonostante l’Europa sia uno dei mercati più aperti al mondo, è necessario ristabilire un equilibrio con i nostri principali partner per consentire alle aziende europee di beneficiare di condizioni paritarie. Questa è la proposta avanzata nella relazione, che enfatizza la necessità di includere negli accordi futuri requisiti relativi alla non discriminazione, al trattamento giusto ed equo e alla protezione contro l’esproprio diretto e indiretto. I requisiti vanno definiti in maniera tale da evitare interpretazioni errate. Alcune aziende hanno impiegato formulazioni vaghe nei loro accordi di investimento di prima generazione per tutelare i propri interessi più di quanto sia legittimo, per esempio attaccando nuove norme sociali e ambientali contrarie ai loro interessi. Comparendo di fronte ad arbitri internazionali, in mancanza di trasparenza e possibilità di appello, hanno richiesto ingenti compensazioni sostenendo che simili norme sono paragonabili a un esproprio indiretto. L’Europa, che in futuro riceverà maggiori investimenti soprattutto dai paesi emergenti, deve tutelarsi da abusi di questo genere. Questa è l’idea alla base delle riforme intraprese negli Stati Uniti e in Canada, due paesi in cui governi e autorità sono stati penalizzati in numerosi casi di arbitrato internazionale e che hanno radicalmente rivisto i propri modelli di accordo di investimento. Proponendo nuove definizioni delle norme di protezione, la relazione raggiunge un giusto equilibrio tra la salvaguardia dei diritti degli investitori e la funzione regolatrice dei pubblici poteri. Ciò implica anche l’integrazione, in ogni futuro accordo, di clausole specifiche che sanciscano il diritto di regolamentazione da parte dei pubblici poteri nei settori della protezione della sicurezza nazionale, dell’ambiente, della salute pubblica, dei diritti dei lavoratori e dei consumatori, della politica industriale e della diversità culturale. La maggiore protezione per gli investitori deve accompagnarsi a un comportamento più responsabile, soprattutto nei paesi in via di sviluppo che hanno leggi sociali e ambientali meno rigide. Per questo motivo, la relazione cita l’inclusione di norme sociali e ambientali in tutti gli accordi di libero commercio firmati dall’Unione europea. Dobbiamo superare le accuse pubbliche e inserire in tutti gli accordi futuri un insieme di clausole chiare sulla responsabilità sociale basate sulle linee guida dell’OCSE e che le imprese sono tenute a rispettare. Se il nostro scopo è realmente la definizione di una nuova politica europea in materia di investimenti, chiedo che questa sia esemplare e promuova investimenti sostenibili e rispettosi dell’ambiente, favorendo buone condizioni di lavoro sia in Europa sia nei paesi terzi. Ecco perché questa relazione, in virtù dell’autorevolezza ad essa attribuita con il voto di mercoledì, deve fungere da riferimento per tutti i futuri negoziati condotti dalla Commissione.
costep_2011-04-06_17_5	Signor Presidente, proprio in queste ore, la fine della crisi in Costa d’Avorio è imminente e vorremmo tutti ricevere la notizia della resa di Gbagbo quanto prima. La comunità internazionale è stata molto paziente; l’Unione Africana ha tentato più volte di intraprendere la strada della mediazione e per molti mesi le Nazioni Unite hanno deciso di non intervenire tra le due parti. L’operazione delle Nazioni Unite in Costa d’Avorio (UNOCI) è ora scesa in campo, con il sostegno della forza francese Licorne e nel rispetto della risoluzione del Consiglio di Sicurezza, con l’obiettivo di proteggere i civili dall’artiglieria pesante utilizzata dal regime al potere. La crisi in Costa d’Avorio deve fungere da esempio per quanti rifiutano di lasciare il potere malgrado la sconfitta elettorale; questi devono comprendere che, d’ora in avanti, la comunità internazionale è determinata ad applicare la legge. Eppure, nei paesi dilaniati dalla guerra, in cui il concetto di nazionalità si sta ancora evolvendo, non è possibile accontentarsi di proclamare un vincitore. Siamo chiamati ad operare a favore della riconciliazione nazionale e dobbiamo inviare questo messaggio a Ouattara, che avrà il compito di istituire un governo di unità nazionale. Le parti si sono accusate a vicenda di massacri e crimini contro l’umanità ed è quindi necessario avviare indagini per ripartire le colpe e amministrare la giustizia. Quest'ultima può comportare vendetta, ma può anche portare pace. Permettetemi di appellarmi a favore di questa seconda opzione, se può consentire alla Costa d’Avorio di riscoprire la pace e la stabilità e di ritornare alla crescita e allo sviluppo.
costep_2011-04-06_9_497	Signor Presidente, a seguito relazione del rapporto del professor Monti sul rilancio del mercato unico, la Commissione ha presentato la comunicazione Verso un atto per il mercato unico, redatta sotto la guida del Commissario Barnier, perché fosse sottoposta a consultazioni pubbliche. Sulla base dei contributi così ottenuti e in linea con le priorità stabilite, la Commissione proporrà una versione definitiva dell’atto, che dovrà contenere una serie di misure prioritarie per il completamento del mercato unico. Per questo è fondamentale che il Parlamento prenda nota delle proprie priorità e lanci un chiaro messaggio alla Commissione con largo anticipo. La risoluzione sulla governance e il partenariato, che ho sostenuto, richiama ad una leadership politica più forte, ad un miglioramento dell’attuazione delle norme relative al mercato unico, nonché all’introduzione di strumenti di buona governance (riduzione del deficit di recepimento, snellimento degli oneri amministrativi, partenariato con le autorità locali, rafforzamento della partecipazione dei parlamenti nazionali, dialogo con la società civile, e così via). Tra le priorità identificate è incluso un metodo alternativo di risoluzione dei conflitti. È con disappunto che rilevo la mancanza di qualsiasi riferimento ai risarcimenti collettivi. In questo modo il Parlamento europeo ha perso un’occasione per confermare il proprio impegno nell’introdurre in breve tempo di un simile strumento.
costep_2011-04-07_7_108	Tunisia, Egitto e Libia hanno riempito le prime pagine dei giornali all’inizio del 2011. Questi paesi, però, non sono gli unici ad avere aspirazioni democratiche. Movimenti su vasta scala sono emersi anche in Bahrein, Yemen e Siria. Anche lì, purtroppo, le autorità al potere hanno risposto con la repressione e la violenza nelle loro molteplici forme. Tutto questo è intollerabile. Uno Stato non può usare la violenza contro il suo stesso popolo senza essere penalizzato dall’Unione europea nel quadro dei suoi rapporti bilaterali. Attraverso l’odierna risoluzione, l’Unione europea appoggia il popolo della Siria, il quale aspira alla definitiva revoca dello Stato di emergenza dichiarato nel lontano 1963, ed esprime solidarietà a tutti i popoli di questi paesi chiedendo all’Unione europea di ridefinire i propri rapporti tenuto conto dei progressi compiuti nelle riforme.
costep_2011-05-11_11_5	Signora Presidente, il mio ringraziamento va agli onorevoli Liotard, Pittella, Leinen e a tutti coloro che hanno partecipato ai negoziati. È merito loro se siamo riusciti a mantenere una posizione fortemente coerente durante questo lungo dialogo a tre, e l’unico risvolto positivo di questo dossier è la capacità dimostrata dal Parlamento europeo di restare unito nel tutelare la salute pubblica e gli interessi dei consumatori. È essenzialmente per questo che siamo stati eletti, e non per altro. Dobbiamo andare avanti, senza attribuire colpe, ma non si possono negare i fatti. e giunti al momento di condurre dei negoziati in cui il Parlamento aveva già fatto fin troppe concessioni, è stato veramente troppo. Pareva dovessimo addirittura domandarci se i prodotti in vendita sul mercato europeo dovessero essere etichettati o meno, quando tutto il diritto europeo ruota intorno alla libertà di scelta del consumatore! Ci siamo trovati davanti a una situazione inaccettabile, a un tentativo di abbindolarci con pretesti e scappatoie giuridiche. Non ci stavamo avviando verso nessuna guerra commerciale e le regole dell’OMC non sono state violate: in termini giuridici, era tutto falso. L’impossibilità di soddisfare i requisiti di etichettatura è una scusa, un elemento tecnicamente errato, dal momento che è perfettamente possibile attuare l’etichettatura e la tracciabilità. Era semplicemente un passo che non eravamo disposti a compiere perché, come ha poc'anzi osservato l’onorevole Leinen, abbiamo scelto di anteporre altri interessi a quelli dei consumatori. Ora dobbiamo andare avanti e muoverci senza indugi. Sempre più spesso, la clonazione viene strumentalizzata da chi in realtà vuole mettere in discussione le istituzioni europee. È uno strumento nelle mani di chi dubita delle nostre istituzioni e non si fida dei prodotti alimentari commercializzati sul mercato europeo. Dobbiamo prendere posizione sulla clonazione, perdio, per evitare che la carne di animali clonati e della loro discendenza venga messa sul mercato europeo: è questo che vogliono i cittadini e i consumatori europei!
costep_2011-05-11_6_318	Avendo rilevato, e cito eufemisticamente, una mancanza di valori e di etica nel comportamento di alcuni attori a livello dei mercati e degli istituti finanziari, il Parlamento ha intrapreso una patetica crociata per moralizzare il settore. Crociata peraltro è una parola grossa. Sarebbe meglio dire che sono stati espressi pii desideri che, infine, si tengano presenti gli interessi di consumatori e lavoratori, un blabla pietoso sulla diversità sociale, culturale e di genere nei consigli di amministrazione (quote per i rom, senza dubbio?), proposte già ampiamente adottate a livello europeo sulle retribuzioni indecenti del settore, ambito nel quale potremmo fare molto meglio, controlli del rischio qua e là. In sintesi, dimenticate il fatto che le imprese giocano secondo le regole che voi stabilite. Orbene, tali regole, che fondamentalmente vi rifiutate di rimettere in discussione, sono la libera circolazione internazionale dei capitali, la finanziariazzazione dell’economia, un’eccessiva enfasi sul breve termine, la cartolarizzazione, prodotti finanziari complessi che non sono basati sulla creazione di alcuna ricchezza concreta e la costituzione di grandi gruppi multinazionali, più potenti degli Stati, non soggetti ad alcun controllo. Fintantoché non interverrete sulle fondamenta del sistema, nulla cambierà.
costep_2011-05-12_13_112	Ogni volta quest'Aula presenta relazioni dai titoli che non lasciano alcun dubbio sull’insensatezza dei contenuti! La relazione Honeyball è una di queste. Tralasciando il classico paragrafo sul destino degli immigrati, sul multiculturalismo e sulla promozione di qualsiasi cosa per le minoranze, la chicca della relazione è al paragrafo 14: i genitori, sia la madre che il padre, sono partner alla pari in ambito CEPI. C'è scritto davvero partner? Non è forse il loro primo dovere quello di educare i loro figli? È però vero che al paragrafo 16 la relatrice invita a investire nei programmi per l’educazione parentale. Sin dall’inizio i genitori vengono quindi considerati incapaci, irresponsabili e infantili; questa è l’impressione, confermata anche al paragrafo 27 che sottolinea che, senza adeguati servizi per la prima infanzia, i nostri figli rischiano di diventare criminali o di avere comportamenti antisociali. La vostra fiducia nel genere umano è stupefacente e viene da chiedersi come siamo riusciti a sopravvivere sinora senza di voi. No, davvero, il più grande favore che potete fare ai nostri amati bambini è di lasciarli in pace!
costep_2011-06-08_3_8	Signor Presidente, il mio gruppo desidera che i sistemi europei di finanziamento riflettano le nuove realtà, tendenze e obiettivi dell’Europa. Lo stato delle finanze pubbliche dei nostri Stati membri, le nostre prospettive di crescita e la posizione dell’Europa nel mondo corrispondono alla visione dei padri fondatori? La risposta è sicuramente negativa, perché si sono evoluti e sono cambiati. Sarebbe irresponsabile non adeguare ai suddetti cambiamenti il modo in cui è finanziata l’Europa . Il quadro finanziario pluriennale è una questione politica di alto livello che la commissione speciale ha discusso per più di anno, lavorando fianco a fianco con la commissione per i bilanci. Intendo congratularmi con la commissione per il lavoro svolto e spero che lo spirito europeo che ha animato il suo operato possa forgiare il processo di attuazione del quadro e far progredire l’Europa a beneficio dei nostri cittadini. Il gruppo del Partito popolare europeo (Democratico cristiano) esorta dunque tutti gli Stati membri a partecipare attivamente alla discussione. Nell’utilizzare la parola attivamente intendo affermare che non bisogna limitarsi semplicemente a dichiarare che l’obiettivo ultimo è di congelare le spese europee fino al 2020 o accantonare il concetto di risorse proprie europee. Vogliamo le nostre risorse al fine di ridurre la pressione sui nostri bilanci nazionali ed è per questo motivo che proponiamo ai capi di Stato o di governo il concetto di risorse proprie: per allentare la tensione che grava sui bilanci nazionali. Desidero ricordarvi che il bilancio europeo è sempre stato ben equilibrato, a differenza dei bilanci nazionali che, per la maggior parte, presentano notevoli disavanzi. Oltre il 90 per cento del bilancio, inoltre, è destinato a finanziare progetti a beneficio degli Stati membri. Infine, tengo a ricordare a questi ultimi che ogni euro che alla fine dell’anno risulterà non speso, sarà loro restituito. Siamo accusati, ciononostante, di avere scarse abilità di gestione e ritengo sia quindi necessario conferire un nuovo impulso ai nostri sforzi di comunicazione. Non continuiamo a trattare il bilancio dell’Unione europea come un peso che grava sulle finanze nazionali. Siamo onesti: un euro speso a livello europeo comporta un ritorno ben maggiore rispetto ad un euro speso dai governi nazionali. Su un euro di spesa nazionale, una somma tra 20 e 30 centesimi è immediatamente destinata a ripagare gli interessi sul debito nazionale e credo non si debba mentire ai cittadini europei. La verità è che senza i finanziamenti europei a favore dell’istruzione e della formazione continua, la fuga di cervelli verso la Cina e gli Stati Uniti subirà un’impennata. La verità è che senza i finanziamenti europei per la ricerca e l’innovazione i nostri paesi sarebbero meno competitivi da un punto di vista globale e, al contempo, la crescita e l’occupazione verrebbero a mancare. La verità è che in assenza dei finanziamenti a titolo della politica di coesione, il divario tra le regioni ricche e quelle povere aumenterebbe e che senza i finanziamenti comunitari, la politica per la sicurezza alimentare, la politica energetica e quella per i cambiamenti climatici non sarebbero in grado di soddisfare le nostre aspettative e i nostri scopi. Onorevoli colleghi, la verità è che senza i fondi europei a favore delle politiche estera e di difesa, l’Unione europea sarebbe rimasta ai margini e non al centro della scena mondiale. Ovviamente il denaro non è l’unico punto da prendere in considerazione, perché il modo in cui l’Unione europea deciderà di investire e attuare le priorità politiche fino al 2020 e oltre determinerà la sua capacità di influenzare il mondo. Il Parlamento europeo - e per una volta i gruppi che hanno già parlato concordano con me - esorta il Consiglio a riflettere seriamente in merito alla posizione da assumere per il quadro finanziario. Se il Consiglio intende davvero innescare nuovamente la crescita e l’occupazione, deve quindi utilizzare il bilancio europeo e le risorse proprie comunitarie come potenti leve d’azione. Se il Consiglio, come il Parlamento e la Commissione, vuole davvero concedere una reale possibilità all’Europa nel contesto della globalizzazione, ha dunque bisogno di capire che le spese effettuate in maniera saggia sono di gran lunga più utili rispetto all’imposizione di limiti sulle stesse e che il ricorso a finanziamenti congiunti per progetti comuni è un approccio più intelligente rispetto ad una ristretta ripartizione delle risorse tra progetti di breve durata. Onorevoli colleghi, oggi i membri del PPE invitano ad avere una visione ambiziosa dell’Europa e i cittadini condividono le nostre aspettative e speranze. Mentre i giovani esprimono le loro ansie per le strade di Atene e Madrid e 500 milioni di europei si interrogano sul proprio futuro, è giunto il momento di porre le domande appropriate e di fornire risposte alle questioni che affrontiamo.
costep_2011-06-09_5_40	Signora Presidente, signor Commissario, a differenza del governo francese, sinceramente spero che avremo un importante dibattito pubblico. Abbiamo bisogno di stress test completi. Fukushima ha dimostrato che dobbiamo immaginare l’inimmaginabile. Il metodo correntemente utilizzato non tiene conto di rischi quali attacchi terroristici o incidenti aerei e pertanto non risponde a tale requisito. Abbiamo bisogno di un dibattito trasparente perché la decisione di continuare o smettere deve basarsi su un ampio consenso pubblico informato, ma non bypassato da discussioni tra esperti. Ci occorre un dibattito indipendente alla presenza di tutte le parti per evitare potenziali conflitti di interessi e promuovere la rappacificazione. Infine, provengo dall’Alsazia e dunque so quanto la centrale nucleare di Fessenheim preoccupi i nostri vicini tedeschi o svizzeri. Anziché stabilire un pieno controllo nazionale su tali ambiti, perché non incoraggiare perlomeno una condivisione delle competenze tra le nostre agenzie di sicurezza? La sicurezza ne trarrebbe vantaggio, così come la trasparenza e la cittadinanza a livello europeo.
costep_2011-06-09_5_56	Signora Presidente, l’odierno dibattito ha avuto un pessimo esordio con i buoni, gli antinuclearisti, da un lato, e i cattivi, che ancora sostengono il nucleare, dall’altro. Vorrei nondimeno sottolineare che il nucleare fa parte del mix energetico che noi qui, in Parlamento, abbiamo voluto e sperato. Dopodiché vorrei lamentarmi un po' per questo dibattito, che alimenta la paura collettiva. È deprecabile quando si affronta un tema importante come quello odierno. È vero che le centrali nucleari possono, in alcuni casi, porre rischi, ma sono alquanto sconvolta dal fatto che vi sia una certa sfiducia qui, in Aula, nei confronti del personale che lavora quotidianamente nelle centrali e quotidianamente ne garantisce la sicurezza. Vi chiederei dunque di essere responsabili. Sappiamo che vi è il desiderio nell’Unione europea di garantire quotidianamente la sicurezza delle nostre centrali nucleari. Aggiungerei anche che sappiamo fin troppo bene che sorvolare le centrali nucleari è vietato, perlomeno in Francia, e non vi sono centrali nucleari francesi al di fuori di un raggio di 25 km da una base aerea, la quale ha l’obbligo di sorvegliare lo spazio aereo al di sopra della centrale. Pertanto, sì, signor Commissario, concordiamo con lei. Concordiamo con questi test. Complimenti, li ha ottenuti. I test sono essenziali perché dobbiamo sincerarci che le nostre popolazioni riacquistino fiducia nelle nostre centrali nucleari. I test sono fondamentali e devono aver luogo in uno spirito di totale indipendenza in modo che la fiducia possa essere riconquistata. Ci rendiamo anche conto, però, che in alcuni casi è necessaria la riservatezza. Quando si tratta di combattere il terrorismo, non possiamo pensare che uno Stato membro riveli anticipatamente i propri piani per farlo. Assumiamoci dunque qualche responsabilità. Diamo fiducia al nostro Commissario e sono persuasa che avremo test rigorosi e in grado di rassicurarci.
costep_2011-06-22_16_5	Signor Presidente, abbiamo partecipato a innumerevoli triloghi, alcuni la sera tardi, con altri deputati, con la Commissione e con la Presidenza ungherese. Vorrei iniziare ringraziando i miei onorevoli colleghi e le nostre controparti per il lavoro che hanno portato a termine insieme. Il messaggio del Consiglio ECOFIN è che ognuno deve assumersi le proprie responsabilità. La mia reazione istintiva è quella di affermare: D’accordo, allora, assumiamoci onestamente le nostre responsabilità, ma senza voler calcare sull’annuncio stesso, non per poter dire che abbiamo raggiunto rapidamente un accordo, ma tenendo conto dei problemi finanziari dell’area dell’euro e dell’Unione europea e nel tentativo di individuare soluzioni adeguate. Questo è stato indubbiamente il motto del mio gruppo in questi negoziati. Dubito che i mercati e i nostri cittadini crederebbero a soluzioni rapide ma superficiali. La nostra stima indica che occorrono miglioramenti sostanziali. Credo che abbiamo già conseguito alcuni degli obiettivi che ci siamo posti. Mi preme ricordarvi che non siamo gli unici ad avere tali obiettivi: in diverse occasioni la Banca centrale europea ha chiesto al Parlamento di rafforzare ulteriormente le proposte già coraggiose della Commissione. Abbiamo pertanto consolidato la disciplina, uno dei nostri principi guida, non tanto per il piacere della disciplina stessa, ma perché violare norme comuni in una comunità fondata sullo Stato di diritto mette in pericolo la moneta unica. Abbiamo introdotto sanzioni per le frodi. Purtroppo è stata una delle lezioni che abbiamo dovuto imparare dai primi anni dell’euro. Come ha affermato l’onorevole Ford, abbiamo anche tentato di imporre un certo grado di ordine alle procedure di bilancio nazionali, se non altro per raffrontare le pratiche dei diversi paesi. Mi ha interessato un punto in particolare: se l’unico messaggio che potremo trasmettere ai nostri cittadini sarà il fatto di aver rafforzato l’automaticità, per usare le parole della stampa, essi avranno l’impressione che a Bruxelles sia stato messo in funzione un dispositivo misterioso che darà loro una grande lavata di capo tutte le volte che qualcosa non va. Se vogliamo imporre norme più severe, dovranno essere anche più intelligenti, ma quello che ci occorre innanzi tutto è una discussione più democratica e transfrontaliera. Per questo abbiamo proposto (e vorrei ringraziare tutti i deputati che mi hanno appoggiato in tal senso) di istituire quello che abbiamo denominato un dialogo economico, che deve essere adeguato allo scopo. Non vi è alcun rischio per le costituzioni nazionali; si tratta semplicemente dell’espressione del nostro desiderio di maggiori discussioni in seno all’area dell’euro in particolare, ma anche nell’Europa a 27. Vogliamo che quest'Assemblea sia la sede di quel dialogo trasparente tra le istituzioni europee e gli Stati membri, e in particolare che sia un luogo in cui gli Stati membri possono esprimere i loro problemi e spiegare le loro posizioni. Alcuni paesi sono in ritardo, altri sono più avanzati, altri ancora sono periferici, e altri hanno popolazioni più numerose: dobbiamo tener conto di tutto questo. Constato con piacere che questa settimana, nei media tedeschi, il professor Habermas ha sottolineato ancora una volta che accrescere la legittimità democratica è una necessità imprescindibile. Mi preme ricordare all’onorevole Ford che non ci stiamo battendo per rafforzare i nostri poteri, chiediamo un ruolo più ampio per coloro che il popolo ha incaricato della difesa dei propri interessi a Bruxelles. Vi sono altri punti importanti, in particolare sul frangente macroeconomico. Sono convinta che tutti gli Stati membri debbano essere soggetti a sorveglianza comune. La simmetria è una questione importante. Il Consiglio dovrebbe comprendere cosa significa: una simmetria intelligente che fa una distinzione tra disavanzo ed eccedenza, ma comunque una simmetria. Vorrei concludere citando gli eurobond, una delle soluzioni da me sostenute con vigore. Vorrei rivolgere un appello a tutti i leader dei gruppi politici: non potete sostenere di appoggiare gli eurobond e poi votare contro. Potreste rispondermi che non siete soddisfatti, io stessa avrei preferito che ci spingessimo oltre, ma apprezzo appieno gli sforzi che il Commissario Rehn è disposto a mettere in campo. Vi ricordo che il Commissario stesso ha presentato proposte nel maggio 2010 in linea con l’iniziativa legislativa della Commissione. Vogliamo riprendere tali proposte. Vogliamo che l’euro assuma finalmente la veste di una moneta mondiale, vogliamo un mercato grande e liquido, che riduca il costo del credito. Vogliamo che parte di tale indebitamento (naturalmente una somma limitata) venga condivisa nel lungo periodo ricorrendo a uno strumento normativo di mercato a pieno titolo. Spero pertanto che il voto di domani sia favorevole e che tutti coloro che sostengono di appoggiare gli eurobond trattino la questione animati da uno spirito di apertura invece che dai pregiudizi ideologici.
costep_2011-06-23_14_537	La direttiva sui diritti dei consumatori consentirà una piena armonizzazione di tali diritti in Europa. Questo voto è frutto di due anni di dibattito con consumatori e associazioni di categoria, ma soprattutto segna una grande vittoria del Parlamento che, su questo fronte, è rimasto unito. Il testo contempla nuove e importanti norme sul commercio elettronico, stabilendo un sistema che garantirà la corrispondenza dell’ordine con i desideri del consumatore (principali caratteristiche del bene o servizio, prezzo finale, durata del contratto) prima della formalizzazione definitiva. Con le nuove norme, per il commerciante resta l’obbligo di indicare chiaramente il prezzo finale del bene o servizio, comprensivo di ogni onere aggiuntivo. Il consumatore sarà così maggiormente e meglio informato.
costep_2005-10-24_1_25	Signor Presidente, il 23 ottobre 1956 in Ungheria scoppiò la rivoluzione, che lasciò ai posteri un triplice messaggio. Gli eventi del 1956 furono profondamente democratici. La rivoluzione vide la partecipazione politica dell’intera società, garantì a tutti pari dignità umana e proclamò che i regimi dittatoriali repressivi non possono sopravvivere. D’altra parte, essa cercò di gettare le basi di un sistema politico del tutto nuovo. In terzo luogo, la rivoluzione lanciò un messaggio anche all’Europa, inserendo tra i suoi programmi la possibilità di liquidare la tirannide comunista. Noi, membri della delegazione ungherese del PPE-DE, abbiamo deciso di indire, per il periodo che va fino alla fine del 2006, una stagione ungherese per celebrare il cinquantesimo anniversario della grande rivoluzione ungherese.
costep_2007-02-13_11_4	Nel suo parere, la commissione per il commercio internazionale ha sottolineato che nel corso del processo di riforma del settore vitivinicolo la cosa più importante è rendere il vino europeo più competitivo sui mercati internazionali come pure su quelli interni. Non è assolutamente un compito facile, poiché regolamentare il mercato vinicolo è straordinariamente complesso, e le industrie vinicole europee devono affrontare numerose difficoltà. Uno dei punti importantissimi della raccomandazione della commissione per il commercio internazionale è che il sostegno allo sradicamento non può essere l’elemento centrale della riforma. Occorre un regolamento molto più complesso di questo. A mio avviso, nella misura in cui occorre dare sostegno allo sradicamento, lo si deve concentrare nelle regioni in cui attualmente si producono eccedenze. Si può infatti notare che nelle regioni in cui la produzione è in deficit - in altre parole, in cui si consuma più di quanto si produce - oppure è in equilibrio, la crescita delle importazioni non viene principalmente da vigneti di altri Stati membri dell’Unione, ma da quelli di paesi terzi. Pertanto, se lo sradicamento viene condotto in aree che finora sono riuscite a produrre a sufficienza per il proprio consumo, ma che d’ora in poi non lo potranno più fare, non è per nulla certo che questo porterà a un calo delle eccedenze prodotte all’interno dell’Unione europea. È molto più probabile che porterà a un aumento delle importazioni da paesi terzi. Oltre a queste considerazioni, è opinione della commissione per il commercio internazionale che si debba agire in modo energico nei fori internazionali, nel quadro dell’OMC, ossia negli accordi commerciali bilaterali, al fine di assicurare la protezione delle indicazioni geografiche.
costep_2007-09-24_16_29	Mi congratulo con l’onorevole Thomsen per la sua eccellente relazione. Sono d’accordo con gli onorevoli colleghi e in particolare con l’onorevole Paasilinna sul fatto che non si possa essere dogmatici in materia di energia e che non si debba considerare l’energia rinnovabile una panacea in sé e per sé. Ciò non basterà a risolvere i problemi dell’Europa, ma costituirà comunque un importante passo avanti nella giusta direzione. Su questo siamo tutti d’accordo e tale aspetto è stato magistralmente evidenziato nella relazione dell’onorevole Thomsen. Allo stesso tempo, tuttavia, diversi colleghi ci hanno fatto notare che è necessario un progresso tecnologico, perché i nuovi Stati membri e quelli più poveri in particolare giudicano estremamente costoso l’utilizzo dell’energia solare, dell’energia eolica e, nel caso del mio paese che è ricco di sorgenti calde, dell’energia geotermica. Vorrei chiedere al Commissario Piebalgs di invitare la Commissione a considerare attentamente come si possa promuovere lo sviluppo di tali tecnologie in Europa, eventualmente anche tramite appositi bandi. Non mi riferisco a tecnologie semplici come quelle recentemente osservate da me e dai miei onorevoli colleghi in Tibet, dove ci è stato detto che le abitazioni civili sono dotate di impianti fotovoltaici. Abbiamo stentato a crederci, ma in seguito è emerso che per impianti fotovoltaici s'intendeva un semplice pannello di piccole dimensioni in grado di scaldare una brocca d’acqua in mezz'ora. Ebbene, io penso a tecnologie complessivamente molto più serie. Per quanto riguarda il settore agricolo, considero molto importanti i biocombustibili e concordo con l’onorevole Myller quanto al fatto che non si debba creare una situazione che metta la produzione di biocombustibili in concorrenza con la produzione e l’industria alimentare. Cerchiamo di essere ragionevoli per quanto riguarda la produzione del bioetanolo, perché in certi casi la produzione di bioetanolo consuma più combustibile fossile di quanto ci permetta di risparmiarne. Ritengo quindi che sia necessaria una strategia diversificata in questo campo.
costep_2007-09-24_17_26	Grazie, signor Presidente. Onorevoli colleghi, innanzi tutto mi compiaccio del fatto che il Comitato interistituzionale di conciliazione sia riuscito a giungere a un accordo e che pertanto il mercato dei servizi ferroviari per il trasporto internazionale dei passeggeri all’interno dell’Unione europea venga liberalizzato nel 2010. La liberalizzazione è una buona opzione (il Presidente interrompe l’oratore); una concorrenza aperta è una necessità per il mercato dei servizi di trasporto dei passeggeri; non solo contribuirà all’applicazione della riforma del trasporto ferroviario, ma permetterà anche di creare un contesto concorrenziale dal quale i consumatori stessi usciranno vincitori. Tuttavia, non possiamo procedere imperterriti e obbligare le aziende ferroviarie nazionali a lanciarsi su un mercato di libera concorrenza, poiché le aziende ferroviarie di diversi Stati membri stanno attraversando difficoltà finanziarie. Inoltre, la loro situazione infrastrutturale è spesso eccessivamente sottosviluppata. Pertanto, dobbiamo sostenerne gli sforzi di sviluppo e lasciare loro il tempo per diventare concorrenziali, affinché possano difendersi nella battaglia per accaparrarsi i passeggeri. Di pari passo con la liberalizzazione, è altrettanto importante accrescere la fiducia dei passeggeri verso i servizi ferroviari tramite il rafforzamento, l’allargamento e l’internazionalizzazione dei diritti dei passeggeri. La nuova legislazione comporta maggiori responsabilità da parte dei fornitori di servizi ferroviari. Armonizzazione della normativa UE sui diritti e gli obblighi dei passeggeri, informazione, assunzione di responsabilità nei confronti dei passeggeri e del loro bagaglio, indennizzo, gestione dei ritardi e norme per i passeggeri a mobilità ridotta sono tutti aspetti che andranno a vantaggio della sicurezza e della buona reputazione delle aziende che forniscono servizi ferroviari. Si tratta di un obiettivo ambizioso, ma assolutamente fondamentale per promuovere lo sviluppo delle linee ad alta velocità delle ferrovie europee e i relativi accordi operativi transfrontalieri. Allo stesso tempo, esso permette di instaurare un clima di maggior fiducia verso i servizi ferroviari nazionali di trasporto dei passeggeri. Migliorare l’efficienza e potenziare la rete ferroviaria e la qualità dei servizi sono fattori assolutamente essenziali non solo in termini di sviluppo sostenibile del settore ferroviario, ma anche in termini di sovraffollamento e di inquinamento dell’aria. Naturalmente, in vista di un innalzamento del livello qualitativo, è necessario che il nuovo pacchetto legislativo sia accompagnato da un appropriato recepimento della direttiva nei vari ordinamenti nazionali. Rispetto a tali questioni, assumeranno particolare rilievo la relazione sull’attuazione prevista per il 2012 e le relazioni annue delle varie aziende. In conclusione, desidero ringraziare il relatore per il suo lavoro e tutti coloro che hanno contribuito al buon esito di questo negoziato; grazie a tutti voi, domani potremo finalmente esprimere un voto in merito a questa questione. Ringrazio per l’attenzione.
costep_2007-10-11_4_22	Sappiamo bene che i danni ambientali legati al traffico aereo, escludendo l’emissione dei gas a effetto serra, derivano in larga parte dalle fasi di decollo, di atterraggio e di rullaggio, e colpiscono in primo luogo le zone circostanti gli aeroporti e le persone che vi risiedono. Le richieste di questi residenti di ridurre il traffico aereo sono quindi giustificate. D’altro canto, gli spostamenti aerei sono entrati a far parte della nostra vita quotidiana, che è cambiata da che i voli sono diventati accessibili a cittadini con redditi bassi, pensionati e studenti. Persino l’Unione europea non potrebbe funzionare se noi non fossimo in grado di raggiungere Bruxelles in poche ore da Budapest, Atene o Helsinki. La soluzione è quindi riorganizzare il traffico aeroportuale in un modo che sia sostenibile per l’ambiente. Le lunghe attese degli aeromobili in fase di rullaggio o di sorvolamento della pista prima dell’atterraggio devono finire. Inoltre, sarebbe possibile ridurre considerevolmente l’inquinamento delle aree circostanti gli aeroporti se milioni di passeggeri usassero il treno o la metropolitana invece dell’auto per raggiungere le aviostazioni. È quindi necessario costruite linee ferroviarie e metropolitane di collegamento in parallelo con gli interventi di sviluppo degli aeroporti. Nessuna aerostazione internazionale dovrebbe essere realizzata senza adeguati collegamenti su rotaia.
costep_2007-12-10_15_21	Grazie, Signor Presidente. Ancora una volta la diversità etnica nella regione della Vojvodina, nella Serbia settentrionale, è motivo di preoccupazione poiché, in molte sue decisioni, il Parlamento europeo l’ha dichiarata un valore da tutelare. Ai sensi dell’accordo di riammissione che del resto l’Unione europea ha imposto ingiustamente alla Serbia, secondo alcune stime, diverse decine di migliaia di persone che si trovano illegalmente negli Stati membri integrati dovranno essere rimpatriati in Serbia. Dato che il governo serbo non dispone di alcuna strategia per il reintegro sociale e geografico di questa massa di persone, la costituzione serba vieta invano sulla carta ogni modifica alle proporzioni dei gruppi etnici tramite insediamenti se coloro che sono riammessi non fanno ritorno agli insediamenti da cui provengono ma si trasferiscono in Vojvodina, che è una regione più sviluppata. Non è un caso che persino gli appartamenti vuoti sono sugli elenchi della polizia. Inoltre, gli abitanti della zona temono a ragione un’ondata di rifugiati dal Kosovo. Le tensioni si intensificano per i recenti censimenti militari, per i quali gli ungheresi di Vojvodina sono considerati leali cittadini serbi, che sono, tuttavia, ritenuti ingiustificati da un paese che è partner per la pace in ambito NATO e che sta cercando di giungere a una soluzione pacifica per il Kosovo. Grazie, signor Presidente.
costep_2008-01-16_14_13	Signor Presidente, onorevoli colleghi, ho ascoltato con piacere le parole della signora Commissario Ferrero-Waldner, e considerato positivamente le iniziative che potrebbero aver luogo in futuro. Ritengo che questo contribuirà realmente al significativo miglioramento della situazione dei Rom, ma devo concordare con la collega olandese, che ha manifestato la sua impazienza. Anch'io sono impaziente, assieme ad altri, perché la situazione cambia davvero a un ritmo molto lento. In Europa vivono dai 7 ai 9 milioni di Rom, la maggior parte dei quali in condizioni di povertà sociale, e lottano contro gli stessi problemi da anni: i problemi di esclusione e inclusione, la mancanza di posti di lavoro, la segregazione scolastica e le molteplici discriminazioni nei confronti delle donne Rom. La maggior parte degli Stati membri non considera la minoranza Rom appartenente al proprio paese, non vuole apportare cambiamenti significativi alla loro situazione, e addirittura le esperienze degli ultimi anni hanno dimostrato un rafforzamento del radicalismo e di correnti anti-nomadi, nei nuovi e nei vecchi Stati membri. Pertanto ritengo che non ci sia altro tempo da perdere, e che occorrano cambiamenti reali e una politica europea sui Rom armonizzata, in mancanza della quale non esiste neanche una politica per i Rom a livello nazionale; abbiamo il dovere di capire questo e affrontarlo. Sarebbe positivo se intraprendessimo iniziative affinché venga riconosciuto ai Rom lo status di minoranza transnazionale, che è in realtà uno status speciale. Il Parlamento europeo e, al suo interno, il gruppo socialista, ha già lanciato il piano d’azione, e a marzo sarà in viaggio per l’Europa tenendo conferenze, gruppi di lavoro e visite coinvolgendo le comunità locali di Rom, le ONG e i governi, al fine di denunciare i casi di discriminazione, richiamando inoltre l’attenzione dell’opinione pubblica europea sull’infelice situazione Rom con il tentativo di porvi rimedio. Molte grazie.
costep_2008-02-18_19_13	La ringrazio, signor Presidente. Onorevoli colleghi, i commenti manifestamente razzisti di Silvio Berlusconi della scorsa settimana, nei quali ha richiesto tolleranza zero per i Rom, gli immigrati clandestini e i criminali, sono scandalosi e inaccettabili. In una dichiarazione di ieri, Francesco Storace, candidato a sindaco nella capitale italiana, ha parlato di denomadizzare Roma, chiarendo così che non vi è posto per i Rom nella città eterna. È possibile che tali dichiarazioni siano rese proprio 18 anni dopo che il Parlamento europeo ha adottato una risoluzione su una strategia europea per i Rom? Vorrei chiedere ai deputati italiani di spiegare ai loro colleghi nazionali il perché noi abbiamo sostenuto questa risoluzione, gli obiettivi che contiene che abbiamo formulato insieme, e il motivo per cui maltrattare gli zingari sia disdicevole nel XXI secolo. La lettera aperta da me pubblicata in relazione a queste dichiarazioni contro i Rom è stata firmata da 72 organizzazioni non governative Rom, fra cui 33 in Italia, 12 in Ungheria, 9 in Macedonia, 4 in Romania, 3 in Turchia, 2 in Moldavia, 5 in Bulgaria, e 2 in Francia. Grazie.
costep_2008-03-26_6_42	Signor Presidente, la sua eccellente dichiarazione e il presente dibattito dimostrano che il Parlamento europeo non intende rimanere in silenzio, che non vuole colludere con l’oppressione di una dittatura a danno di una minoranza. Sappiamo che è molto complicato esercitare pressione su un paese quale la Cina dal grande peso sulla scena politica mondiale, e che è meglio cercare di persuaderlo a negoziare con il Dalai Lama per quanto riguarda la situazione del Tibet. Il governo cinese ha avuto il buonsenso di trovare una soluzione nel caso di Hong Kong e Macao sulla base del principio un paese, due sistemi. Potrebbe essere una scelta percorribile per risolvere anche l’attuale situazione: il Tibet farebbe parte della Cina, ma godrebbe di un’ampia autonomia sotto la leadership del Dalai Lama, perché l’autonomia che ha oggi il popolo è ben lungi da quella auspicata. L’onorevole Geremek ha fornito un quadro al riguardo e io vorrei suggerire un’idea: proviamo a convincere il governo cinese che è in effetti una soluzione fattibile che manterrebbe l’integrità territoriale della Cina dotando al contempo il popolo tibetano dell’autonomia che merita. Signor Presidente, sono orgoglioso che sia il Presidente di quest'Assemblea.
costep_2008-06-16_18_30	Signora Presidente, in qualità di deputato di un paese il cui parlamento, col sostegno di tutti i partiti politici, è stato il secondo a ratificare il Trattato che adotta una Costituzione per l’Europa e il primo a ratificare il Trattato di Lisbona, vorrei ricordarvi che il pericolo maggiore in Europa attualmente è l’egoismo nazionale, o per meglio dire il nazionalismo. Dobbiamo considerare se dobbiamo premiare coloro che richiedono sempre di più, oppure se dobbiamo invece punire tale comportamento? La protezione degli interessi nazionali rappresenta un compito fondamentale di qualsiasi governo, di qualsiasi paese e dei suoi rappresentanti al Parlamento europeo, ma l’Unione europea non può funzionare a meno che non si giunga a dei compromessi sobri fra i diversi interessi nazionali, a patto che vi sia solidarietà fra le sue nazioni e i suoi popoli. Esorto pertanto i nostri amici polacchi a fornire il loro sostegno, come hanno fatto gli altri 26 Stati membri, per creare l’Istituto europeo di innovazione e tecnologia a Budapest. Per quanto riguarda Frontex a Varsavia, l’Ungheria sembrava essere anch'essa in ballo per un po', ma non ha fatto uso del proprio veto. Sarebbe stato ingiusto pertanto se i nostri amici polacchi non si comportassero in maniera analoga. Gli ungheresi e i polacchi sono in buone relazioni; come dice l’adagio, l’ungherese e il polacco, due amici per la pelle, insieme lottano e bevono vino.
costep_2009-12-15_16_10	Ringrazio il commissario Ferrero-Waldner, e in particolare la presidente Malmström, che oggi è tra noi in qualità di ministro ma presto ricoprirà anch'ella l’incarico di commissario. Mi congratulo sinceramente per la relazione, che conteneva informazioni di grande importanza. Consentitemi di notare che, dall’epoca dei due ultimi allargamenti, i vicini orientali dell’Unione europea si sono in effetti notevolmente avvicinati all’Unione stessa: tale sviluppo è prezioso da numerosi punti di vista, non solo a causa della prossimità geografica, ma in parte anche nel quadro di una politica estera basata sull’idea di sfere di influenza russa, per non parlare dell’accresciuta importanza della sicurezza energetica. A tale proposito, il programma di partenariato orientale è di estrema importanza, giacché può garantire una differenziazione allacciando però contemporaneamente con questi paesi legami più stretti. Nella regione del Caucaso la Georgia è il paese che ha abbracciato con maggior convinzione i valori dell’Unione europea. Vorrei sottolineare alcuni punti a partire dai preparativi del processo di facilitazione dei visti: tale misura è importante non solo in termini di rapporti umani, ma anche perché sappiamo che i cittadini dell’Ossezia meridionale e dell’Abkhazia, che sono titolari di passaporti russi, godono già dei benefici di tale provvedimento e ciò ha causato una tensione tale da aggravare ulteriormente la situazione. Il secondo punto su cui vorrei soffermarmi è quello dei conflitti irrisolti che ancora attanagliano quattro paesi rientranti nella politica di vicinato orientale: è un problema cui dobbiamo dedicare la massima attenzione. Ringrazio infine il commissario Ferrero-Waldner per tutti gli sforzi da lei compiuti allo scopo di avvicinare questa regione all’Unione europea.
costep_2010-01-20_5_30	Sono lieto di sentire parlare del programma Innovating Europe introdotto dalla presidenza spagnola, perché insiste sul fatto che la politica del turismo debba essere considerata una priorità, che prenda in considerazione anche il punto di vista dei turisti sulle politiche dell’Unione in materia. Per questo motivo, la presidenza intende elaborare un modello europeo per il turismo che tenga conto anche del turismo di gruppo. Devono poi essere debitamente considerati gli interessi dei diversamente abili. Inoltre, nel campo dei sistemi di trasporto la presidenza propone di sostenere sistemi di trasporto intelligenti, su cui mi trova pienamente d’accordo; colgo l’opportunità di ribadire in questa sede che l’Unione europea dovrebbe porre fine a quella prassi giuridica che adotta e mantiene in vigore tanti regolamenti quanti sono i mezzi di trasporto. Oggi, agli individui con diverse esigenze di trasporto non vengono erogati gli stessi livelli di servizio, nonostante tutti abbiano gli stessi diritti di passeggero. Suggerisco alla presidenza di prendere in considerazione la dichiarazione di Siim Kallas, commissario designato per i trasporti, che ha fatto riferimento alla libera circolazione quale libertà fondamentale dei cittadini europei, rappresentata dal trasporto moderno. Il commissario ha espresso il suo accordo con l’iniziativa, e ha promesso di elaborare un codice di condotta uniforme per tutti i settori del trasporto. Così facendo, può garantire che nel corso del suo mandato tutti i cittadini europei abbiano diritti chiari e trasparenti, e la presidenza spagnola potrebbe e dovrebbe svolgere un ruolo importante in tal senso.
costep_2010-04-21_5_12	Desidero ricordare che, contrariamente alle aspettative negative che hanno preceduto il voto contrario in Parlamento, si sono avuti diversi sviluppi positivi e sembra, dunque, che vi sarà un accordo migliore di quanto si pensasse tra Unione europea e Stati Uniti. Se tutto procede, verrà raggiunto entro l’estate. Da allora, è diventato chiaro che gli Stati Uniti sono molto più aperti di quanto immaginassimo a questo genere di riserve e alla ricerca di soluzioni costruttive rispetto alle perplessità dell’Europa. Credo che tutti noi abbiamo compreso che la collaborazione è la strada migliore, e che il dialogo tra Consiglio e Parlamento si è fatto più serrato. Credo inoltre che sia importante che il Commissario Malmström aggiorni regolarmente la commissione Libertà civili, giustizia e affari interni, i relatori e i relatori ombra rispetto a eventuali sviluppi. Credo che questo sia cruciale per fare sì che si possa continuare a raggiungere dei buoni accordi in futuro. Credo anche che sia importante dirlo prima di andare avanti. Anch'io vorrei dire quanto già messo in evidenza da altri, ovvero che il Parlamento è deciso, e anche il http://www.socialistsanddemocrats.eu/gpes/index.jsp?request_locale=IT \t _blank"" è fortemente deciso, a raggiungere un accordo quanto prima, assicurandosi che si tratti di un buon accordo, ovvero, un accordo che tiene conto degli interessi dei cittadini europei, compresi i loro interessi in materia di trattamento dei dati. Comprendiamo e sentiamo il senso di responsabilità, poiché si tratta di un elemento cruciale della lotta al terrorismo, sebbene non sia l’unico fattore in gioco e nemmeno quello più importante. Tuttavia, questa precisa tipologia di scambio di dati è molto importante. A noi sembra che il mandato, nella sua forma attuale, fornisca delle soluzioni a vari problemi, ma ne lasci anche diversi senza soluzione. Non abbiamo ancora una soluzione a problemi quali quelli citati precedentemente dai nostri colleghi, e che saranno oggetto di ulteriori discussioni quest'oggi. Credo che queste due settimane a nostra disposizione a causa del rinvio della votazione legato ai problemi con i voli aerei, ci presentano un’opportunità; quella di trovare delle soluzioni a problemi ancora aperti, e di trovare delle risposte agli interrogativi e alle riserve sollevate dal Parlamento, per le quali non abbiamo ancora trovato delle risposte che ci rassicurino. Sarebbe opportuno che il Consiglio non raggiungesse una decisione fintanto che il Parlamento non abbia avuto la possibilità di votare, altrimenti sorgerebbero ulteriori difficoltà nel prossimo futuro.
costep_2010-04-21_7_2	Onorevoli colleghi, negli ultimi anni l’Unione europea ha preso decisioni fondamentali, volte a tutelare il nostro ambiente. Mi limiterò a citare la strategia per la biodiversità e la direttiva quadro sulle acque, la quale pone in capo agli Stati membri la responsabilità di garantire la qualità delle risorse idriche e prevenire l’inquinamento. È un obiettivo degno? Sì, lo è. Siamo tenuti a fare quanto in nostro potere per raggiungere l’obiettivo? La risposta è ovviamente affermativa. Esistono tecnologie di estrazione mineraria che mettono a repentaglio le risorse idriche e l’ambiente? Purtroppo esistono: nello specifico, vi è una tecnologia tanto pericolosa quanto obsoleta, per cui, insieme con diversi altri onorevoli colleghi, chiedo il divieto su tutto il territorio comunitario. Ci ammoniscono dell’entità del problema anche il disastroso inquinamento da cianuro del fiume Tibisco, verificatosi dieci anni fa, e gli incidenti avvenuti da allora. Onorevoli colleghi, oggi ci si presenta un’occasione sia propizia che incalzante: propizia perché, stando alle informazioni della Commissione, a oggi sono soltanto tre i paesi che continuano a utilizzare l’estrazione mineraria al cianuro, mentre altri tre paesi hanno vietato l’impiego di questa tecnologia, dando l’esempio agli altri Stati membri dell’Unione; incalzante perché, in considerazione dell’aumento del prezzo dell’oro, si sta pensando di aprire nuove miniere in tutta l’Europa ricorrendo a questo metodo pericoloso e obsoleto. È una seria minaccia per il nostro ambiente. Onorevoli colleghi, se davvero intendiamo tutelare le nostre risorse idriche, non possiamo consentire che si creino invasi inquinati dal cianuro accanto ai nostri fiumi e laghi. Eppure, questo è il risultato di quella tecnologia obsoleta. Se davvero vogliamo preservare la biodiversità, non possiamo ammettere l’impiego di tecnologie che potrebbero uccidere ogni forma di vita nei corsi d’acqua, dai microrganismi fino ai granchi e alle specie ittiche. Onorevoli colleghi, i tempi sono maturi per intervenire. Non aspettiamo che l’ennesima catastrofe ci metta in guardia. Da ultimo, consentitemi di ringraziare tutti i colleghi in Aula e quelli che parteciperanno alla discussione e che, pur non potendo presenziare a causa dell’eruzione vulcanica, hanno apportato un contributo significativo all’elaborazione di questa proposta di decisione. È grazie a loro che oggi possiamo presentare all’Assemblea un testo comune, che è frutto di un compromesso e incontra l’appoggio non soltanto del gruppo del Partito popolare europeo (Democratico cristiano), ma anche del gruppo Verde/Alleanza libera europea, dell’Alleanza progressista di Socialisti e Democratici al Parlamento europeo, dell’Alleanza dei Liberali e dei Democratici per l’Europa e dei Conservatori e Riformisti europei. Credo che, data la gravità del problema, questa convergenza sia del tutto giustificata. Esorto gli onorevoli colleghi a confermare il proprio sostegno nella fase conclusiva dell’iter decisionale.
costep_2010-05-05_19_50	Signor Presidente, la strategia per il futuro dell’Europa è costruita sulla base di due sistemi di valori e vorrei richiamare l’attenzione sul fatto che questi due sistemi possono essere conciliati soltanto con grande difficoltà, sempre che possano esserlo, per cui dovremmo sceglierne uno. Le parole chiave di uno di questi sistemi sono competitività, crescita e globalizzazione, mentre per l’altro la parola chiave è sostenibilità. Parlando di sostenibilità in senso ambientale, sappiamo che crescita e globalizzazione forzate hanno conseguenze nefaste sull’ambiente. La sostenibilità non è possibile. Parlando di sostenibilità in senso sociale, i cittadini, i piccoli coltivatori, le piccole e medie imprese, solo per citare alcuni esempi, che non possono tener testa all’agguerrita concorrenza e globalizzazione soccombono, sono estromessi dalla competizione e si impoveriscono. Tutto questo è totalmente contrario alla sostenibilità in senso sociale. I miei elettori e io stessa siamo del parere che tra i due sistemi di valori vada scelta la sostenibilità.
costep_2010-05-19_3_80	La strada che condurrà fuori dalla crisi economica è estremamente accidentata; i problemi fiscali della Grecia e degli altri Stati membri hanno scosso violentemente l’area dell’euro. Questi problemi ci spingono a chiederci se l’Europa sia in grado di competere con la potenza economica degli Stati Uniti e della Cina. Con la strategia UE 2020, l’Unione europea quindi dovrà dare una risposta efficace alla crisi economica e finanziaria e garantire che la capacità economica di questo blocco di 500 milioni di persone rimanga competitiva, in altre parole che l’UE a 27 non perda terreno rispetto ai suoi rivali economici e politici. La complessità delle sfide odierne richiede una serie integrata di strumenti politici. L’Unione deve dare la priorità alla ricerca e all’innovazione, nell’affrontare sfide come il cambiamento climatico e la definizione delle soluzioni necessarie ad accrescere la concorrenza globale. Poiché nel periodo successivo alla crisi stimolare la crescita e l’occupazione mediante la ricerca e l’innovazione è diventato più importante che mai, propongo che questo sia l’obiettivo principale della strategia UE 2020. Le nostre preoccupazioni tuttavia sono giustificate: l’attuale bilancio non soddisfa a sufficienza i requisiti monetari necessari a raccogliere le sfide del ventunesimo secolo. Nella mia veste di componente della commissione per i bilanci, chiedo alla Commissione europea di proporre un nuovo modello di bilancio, audace e ambizioso ma realizzabile, per garantire il successo della strategia UE 2020.
costep_2011-03-10_5_29	Signor Presidente, onorevoli colleghi, come evidenziato dall’onorevole collega Marinescu, la crisi causata dalle ceneri vulcaniche ha dimostrato che l’Europa non era preparata ad affrontare questa situazione né da un punto di vista strategico né tecnologico. Desidero richiamare l’attenzione della Commissione sul fatto che questo ha provocato un forte impatto sulla diffusione e sull’accesso alle informazioni. Il caos nelle comunicazioni ha fatto sì che la crisi si ripercuotesse su gruppi svantaggiati, come le famiglie con bambini piccoli e le persone disabili, incapaci di reagire adeguatamente alle circostanze. Chiedo alla Commissione se dopo l’aprile del 2010, in caso di situazioni simili, ogni viaggiatore avrà accesso a informazioni adeguate per poter debitamente esercitare il proprio diritto all’informazione.
costep_2011-05-11_4_43	Signora Presidente, il trattato di Lisbona con le sue modifiche eccessivamente complesse rende difficile la creazione di istituzioni e la definizione dei compiti. Persino le istituzioni in essere non riescono a svolgere le proprie funzioni in maniera adeguata per via dei molteplici cambiamenti. Così il caos regna ovunque, e tutti sono confusi. Si pone un interrogativo: che senso ha creare e investire di poteri il servizio europeo per l’azione esterna, che non ha ancora iniziato a funzionare? In tutto il mondo difesa e sicurezza sono settori che richiedono reazione e intervento rapidi. Mentre se ne discute la composizione, le sedi e le posizioni l’Unione europea si lascia sfuggire l’occasione di agire con forza in quest'ambito. Una volta istituito dovrebbe funzionare ed essere efficace. Proprio per questo motivo bisogna fare tutto il possibile per far decollare il servizio con la massima rapidità. Purtroppo nelle relazioni esterne il paese attualmente alla Presidenza non riesce a mettere a punto un programma per gli affari esteri, la difesa e la sicurezza comuni e quindi, onorevoli colleghi, non avete altra scelta che sostenere l’operato della baronessa Ashton, che inizia con grandi difficoltà.
costep_2011-06-08_5_24	Signor Presidente, la crisi ci obbliga a riesaminare sia i bilanci nazionali che quello dell’Unione europea dal punto di vista dell’efficienza, e a verificare quanto essi siano funzionali ai nostri obiettivi e quale valore aggiunto - valore aggiunto europeo - realmente producano. Da parte mia, vorrei soffermarmi su un ambito che oggi non è stato ancora ricordato, la giustizia e gli affari interni: il trattato di Lisbona ha elevato questo settore dalla competenza degli Stati membri al livello di politica dell’Unione europea. La nostra ambizione di conseguire miglioramenti decisivi in questo campo deve riflettersi nel prossimo periodo di bilancio. Dobbiamo assolutamente reperire fondi per il programma di Stoccolma, che è assai ambizioso. L’Europa ha bisogno di immigrati istruiti che giungano in Europa rispettando le norme di legge e di una politica comune in materia di immigrazione, dotata di risorse adeguate. Gli eventi dell’Africa settentrionale richiamano ancora una volta l’attenzione sull’importanza di una politica europea comune in questo settore, dimostrando altresì la necessità di un’integrazione sostenuta da risorse e di una concreta solidarietà europea. Negli ultimi mesi è pure emerso il fatto che anche i nostri valori comuni - non-discriminazione e diritti umani - necessitano di tutela e risorse; è divenuta inoltre chiara la necessità di semplificare l’uso delle risorse destinate alla gestione delle situazioni straordinarie, e infine di disporre di risorse proprie per creare nel prossimo futuro un’Europa migliore, più forte e più estesa.
costep_2011-06-22_15_39	Signora Presidente, signor Commissario, Parlamento, Commissione e Consiglio sono tutti concordi quanto al fatto che il bilancio della PAC debba essere appropriato e mantenuto perlomeno al livello corrente. È importante preservare la struttura a due pilastri, mantenere i pagamenti diretti e specialmente una politica di sviluppo rurale forte, oltre che migliorare la competitività e rafforzare la consapevolezza ambientale. Innovazione, ricerca e sviluppo rivestono anch'essi un’importanza fondamentale. Tecnologie e beni pubblici ambientali che riducono gli effetti del cambiamento climatico e migliorano la biodiversità e la gestione delle acque dovrebbero essere al centro dello sviluppo rurale. In futuro occorre altresì ulteriore assistenza finanziaria per aiutare gli Stati membri a colmare il divario, garantendo peraltro che possano accedere agli aiuti per lo sviluppo rurale a migliori condizioni di cofinanziamento dopo il 2013. Dal 2014 è essenziale assicurare condizioni concorrenziali paritarie e pari opportunità ai nuovi Stati membri. Infine, è importante non aizzare le grandi organizzazioni e i piccoli produttori le une contro gli altri.
costep_2011-06-23_4_36	Accolgo di buon grado l’intenzione della Commissione europea di fornire maggiori risorse per il rafforzamento della liberà, della sicurezza e del diritto nell’ambito del progetto di bilancio per il prossimo anno. Credo comunque che gli stanziamenti per la gestione delle conseguenze di incidenti imprevisti non siano sufficienti, in particolare in merito alle iniziative di partenariato e alla gestione dell’immigrazione, aumentata a seguito delle rivolte nel Nord Africa. L’Unione europea è chiamata a rispondere in maniera efficiente ai cambiamenti avvenuti nel Nord Africa e deve essere meglio preparata a gestire gli eventi imprevisti. La crisi potrebbe gravare sul bilancio comune più del previsto. È opportuno che la Commissione stanzi maggiori risorse per la protezione dei confini esterni, ma, al contempo, vanno incrementati anche il Fondo europeo per i rifugiati e le attività finanziarie a favore dell’integrazione. La piena attuazione della Carta dei diritti fondamentali e il rafforzamento della dimensione dei diritti umani in seno all’Unione europea sono nell’interesse di ogni cittadino europeo. Le nostre principali preoccupazioni a livello europeo sono l’aumento della discriminazione e il continuo diffondersi dell’intolleranza; ritengo quindi che l’ampliamento dei programmi che promuovono il rispetto dei diritti fondamentali e il rafforzamento della cittadinanza europea rivestano pari importanza.
costep_1997-03-12_9_21	Signor Presidente, questa mattina il Presidente Santer, nella celebrazione del 40º anniversario del Trattato di Roma, ha detto: L’Europa economica chiama l’Europa sociale. Per questo il Parlamento europeo con la relazione Tillich sottolinea l’importanza dell’occupazione, considerandola la priorità assoluta, l’importanza della dimensione sociale dell’Unione europea e il grande contributo che il finanziamento comunitario apporta alla realizzazione degli obiettivi in campo sociale. Ritiene quindi essenziale che le attività finanziate dall’Unione nelle varie politiche sociali continuino ad essere dotate di fondi adeguati. Sono anch'io molto dispiaciuta che non sia presente il Consiglio per sollecitarlo ad arrivare ad un accordo sulle basi giuridiche. Francamente considero incomprensibile questo atteggiamento e anche un inutile irrigidimento nei confronti in particolare del Parlamento. Ritengo fondamentale inoltre che non solo sia sostenuta la politica di formazione ma che siano compresi nei finanziamenti di questo capitolo anche gli obiettivi individuati dal Libro bianco su istruzione e formazione. Su questo aspetto il Parlamento ha votato oggi una relazione specifica di valutazione del Libro bianco. Vorrei invitare la Commissione a continuare nel lavoro, fatto nel 1996, di monitoraggio e di rapporto più sistematico con gli Stati membri nell’utilizzo del Fondo sociale europeo. Questo lavoro ha dimostrato come ci sia stato un miglioramento dei tassi di utilizzo ed è la dimostrazione che le critiche - espresse anche stasera in questa sede - sul sottoutilizzo dei Fondi strutturali e del Fondo sociale in realtà sono critiche ingiuste: bisogna andare a vedere, a verificare dove stanno i problemi e affrontarli, perché le risorse che sono a disposizione vengano utilizzate tutte e nel miglior modo possibile.
costep_1997-03-13_6_50	Signora Presidente, l’episodio appena ricordato dal collega Ford è uno dei tanti episodi che purtroppo si verificano periodicamente nel Mar Mediterraneo e lungo i confini. In questo momento c'è un’attività criminale che favorisce l’immigrazione clandestina attraverso una sorta di racket sul trasporto abusivo di migranti. Questo racket si collega anche al racket della manodopera illegale, impiegata in lavori domestici, nel settore agricolo, in quello edilizio, ma purtroppo anche nella prostituzione. Sono soprattutto le donne e i bambini che subiscono questi danni. I criminali di cui stiamo parlando sono gente priva di scrupoli e verso di loro bisogna agire in maniera adeguata. Per questo motivo chiediamo che si indaghi sugli abusi di cui sono vittime questi lavoratori clandestini; chiediamo altresì che si abbia il massimo rispetto della dignità umana di questi migranti e si colpiscano con grande decisione coloro che sfruttano questa situazione di difficoltà e di necessità di popolazioni che ci sono vicine. Credo che nella Conferenza euromediterranea di Malta, che si terrà il 15 e 16 aprile, si debba porre all’ordine del giorno questo punto.
costep_1997-04-08_2_16	Signora Presidente, onorevoli colleghi, anch'io desidero ringraziare l’onorevole Roth per il lavoro attento ed accurato fatto con questa relazione, di cui moltissime parti anch'io apprezzo ma che presenta anche punti, devo dire, più discutibili. Certo, la discussione - anche quella di oggi - si è in quest'Aula fossilizzata tra quella che è stata definita la concezione statica e la concezione dinamica dei diritti dell’uomo. Su questo punto io non ho una risposta, non so dire se si debba considerare questa o quella delle due concezioni: certo si è che tutti noi dobbiamo confrontarci con una realtà in evoluzione. La concezione dei diritti dell’uomo si evolve perché i diritti stessi si evolvono, anche per quanto riguarda i cosiddetti diritti sociali. Certo, sui diritti sociali, e ancor più sui diritti alla sicurezza sociale, molte delle ricette - chiamiamole così - offerte da questa relazione non ci trovano d’accordo: quando si allarga il diritto alla sicurezza sociale e si chiedono politiche incisive di tutela sociale ed economica con il diritto alla casa, il diritto alla salute, il diritto alla famiglia, il diritto alla bellezza, il diritto alla moglie, il diritto a fare l’amore, il diritto a far tutto, bene, evidentemente questo è un modo per svilire, di fatto, la concezione della presente relazione. Invece, fondamentali considero le libertà economiche, ma per i motivi opposti a quelli addotti dall’onorevole Roth: in realtà è proprio per il debordare dello Stato sociale che oggi esistono casi eclatanti di povertà, di emarginazione e di disoccupazione. Certamente, l’Europa deve essere un modello, e su questo ha ragione l’onorevole Roth: il carcere non può essere visto come fatto punitivo o, peggio, come tortura, bensì come riabilitazione; il processo deve essere equo e quindi ci deve essere parità tra accusa e difesa; ci deve essere sempre il rispetto dello Stato di diritto, anche quando si combatte il terrorismo o la mafia; non si può educare il cittadino alla delazione; il processo deve essere equo anche per chi chiede l’asilo, anche per chi fugge dalla guerra o dalla fame e chiede a noi ospitalità. Questo, ovviamente, non significa immigrazione totale. Su tutto ciò evidentemente noi voteremo a favore della relazione Roth; la delegazione italiana voterà a favore della relazione anche se mantiene molte perplessità su molti articoli, come l’articolo 18 sull’eutanasia attiva, che non capiamo, l’articolo 26 sulla privazione della libertà religiosa alle sette, senza capire ancora cosa sono le sette, sull’articolo 142 sul diritto, fra l’altro, all’adozione per gli omosessuali.
costep_1997-06-12_3_7	Signor Presidente, noi Verdi crediamo che, per non compromettere la credibilità del programma SOCRATES, concepito a suo tempo per rispondere alle esigenze di soli dodici Stati membri, sia oggi imperativo aumentare i fondi stanziati per la sua messa in opera. Il crescente aumento di richiesta di partecipazione e, soprattutto, la partecipazione al programma di undici nuovi paesi a partire dal 1998, costituisce e anzi impone un maggiore sforzo di bilancio, necessario per garantire una mobilità reciproca Unione europea/paesi associati. La proposta della Commissione esecutiva di un aumento del bilancio del 5, 9 percento è del tutto insufficiente e non tiene conto né della domanda reale né dell’apertura del programma ai paesi associati. Non vogliamo che il successo di SOCRATES rischi di essere compromesso e non vogliamo neanche che favorisca solo chi può permettersi l’onere del soggiorno nel paese che lo ospita. Per questo i Verdi appoggiano con forza la richiesta dell’onorevole Pack: chiedono un importante aumento che possa dare un segnale positivo alla comunità educativa e all’opinione pubblica.
costep_1997-07-15_3_26	Signor Presidente, abbiamo fatto una grande battaglia con il collega Langer, nel 1995, per non far approvare questa direttiva. Allora l’onorevole Langer difendeva fortemente le piante e gli animali, mentre io stavo dalla parte dell’embrione e quindi della persona umana. Unire queste due realtà, la persona umana con le piante e gli animali, ha confuso molto le idee e fatto perdere molto tempo. Se fossero state separate avremmo già da tempo dato il via a una concorrenza con gli Stati Uniti e con il Giappone, che è necessaria per lo sviluppo in Europa e per creare occupazione. Oggi si ripresenta la relazione Rothley. Mi sembra che la commissione giuridica e per i diritti dei cittadini abbia fatto un gran lavoro. Personalmente sono d’accordo con il lavoro svolto. Soprattutto per quanto riguarda l’articolo 9 chiedo che rimanga immutato e invito quest'Aula a votarlo tale e quale senza cambiare nulla.
costep_1997-11-18_4_21	Signor Presidente, signor Presidente della Commissione, onorevoli colleghi, a nome del gruppo dell’Alleanza radicale europea vorrei esprimere, allo stesso tempo, la mia soddisfazione e il mio disappunto per la situazione e il modo con cui è stata gestita la questione dell’ESB: la mia soddisfazione, innanzitutto, come parlamentare, per il ruolo molto importante svolto dal Parlamento nel trattare questo dossier, nello stimolare la Commissione; e soddisfazione nel vedere che la Commissione, in molti aspetti, ha corrisposto a quelle legittime aspettative che venivano da questo Parlamento, espressione anche dell’opinione pubblica europea, di arginare i rischi, controllare e, da qui in poi, non fare più gli errori, fatti in passato e sin qui, nel modo di trattare la questione della mucca pazza. Ma provo anche disappunto al vedere che non tutte le nostre raccomandazioni sono state seguite dalla Commissione che, forse, ha mostrato troppa timidezza - mi permetta di dirlo, Presidente Santer - per quanto riguarda le misure di accompagnamento: bene la ristrutturazione, molto bene il lavoro che è stato svolto sin qui, in particolare dal Commissario incaricato di questo settore e dalla Commissione nel suo complesso, ma male, secondo me, il non aver avuto il coraggio di andare fino in fondo, come chiedeva il Parlamento, sia a livello interno che a livello di misure contro lo Stato che - non si può non dirlo - è stato all’origine di questa crisi; disappunto anche, se mi permettete, per quei colleghi del Parlamento che hanno invece giocato al massacro, volendo sparare nel mucchio e dando quindi un’immagine, nostra e della Commissione, non adeguata. Meno male che quelle minacce non sono state seguite da effetto, che la censura annunciata non c'è stata; il Parlamento con serietà voterà un testo critico, sì, ma che naturalmente non può non riconoscere che molto buon lavoro è stato sin qui fatto.
costep_1997-11-20_3_12	Signor Presidente, onorevoli colleghi, il collega Schulz ha giustamente osservato che la criminalità organizzata ha un gioco relativamente facile. Essa dispone di denaro in quantità pressoché illimitate, lo utilizza per acquistare i più moderni mezzi di comunicazione che la polizia invece può solo sognare, lo adopera anche per ingaggiare e preparare il proprio personale, dispone di ottime dotazioni logistiche ed ha un grande, determinante vantaggio: la criminalità organizzata non ha bisogno di rispettare le nostre leggi. Tutti questi privilegi hanno fatto sì che essa si sia diffusa ampiamente nella nostra società e nei nostri Stati e che, in ultima analisi, si sia infiltrata anche nella nostra società. Mi sono informato presso esperti specializzati nella lotta alla delinquenza: essi hanno constatato che già quasiun reato su tre è imputabile a questa criminalità organizzata. È quindi veramente ora di adottare misure efficaci! Un particolare ringraziamento va pertanto a tutti coloro che attualmente stanno applicando intense misure di cooperazione superando i confini degli interessi nazionali onde procedere efficacemente contro questa criminalità organizzata nell’interesse dei cittadini europei. Tale ringraziamento viene rivolto in particolare ai relatori, innanzitutto alla Commissaria Cederschiöd per la sua ampia relazione e agli onorevoli colleghi Bontempi ed Orlando per le loro relazioni molto significative in materia di cooperazione in ambito giudiziario. Mentre siamo riusciti a conseguire già buoni risultati nell’ambito della cooperazione fra le forze di polizia - mi basti citare qui l’EUROPOL e Schengen - per quanto riguarda la cooperazione in ambito giudiziario ci troviamo invece ancora agli inizi. A tale proposito è necessario stabilire ulteriori punti chiave nei vari provvedimenti: infatti la Polizia potrà conseguire risultati positivi solo se verrà creato un quadro legislativo comune non solo a livello di procedimenti penali ma naturalmente anche in stretta connessione con fattispecie comuni di reati. A nome del mio Gruppo considero quindi estremamente positiva la proposta formulata dall’onorevole Bontempi di creare una rete che unisca fra loro autorità giudiziarie ed esperti al fine di giungere ad un livello unitario di conoscenza per comprendere le tradizioni giuridiche comuni e per fare questi primi passi verso un’armonizzazione giuridica, realizzabile particolarmente nelle nuove fattispecie di reato. È tuttavia indispensabile creare queste fattispecie di reato riferendole alla criminalità organizzata ed alla partecipazione ad organizzazioni criminali. In caso contrario, nella lotta contro la criminalità organizzata falliremo e continueremo a fallire. Nel nostro ruolo di rappresentanti popolari eletti abbiamo la responsabilità nei confronti dei cittadini di richiedere tutte le misure possibili; infatti i cittadini non accettano il fatto che solo la criminalità approfitti ora del mercato libero, mentre questo non garantisce invece una maggior sicurezza ai cittadini stessi. Chiedo pertanto al Consiglio dei ministri di fare propri tutti questi obiettivi e sono convinto che con il Ministro Fischbach ed i suoi colleghi il compito di far sviluppare intensamente tale cooperazione verrà sicuramente assolto nel migliore dei modi.
costep_1998-02-20_4_12	Signor Presidente, anch'io vorrei associarmi ai complimenti, quasi unanimi, al collega Wynn e alla commissione per il controllo dei bilanci per il lavoro svolto su questo tema e per la proposta da loro avanzata - e che credo sia giusto approvare - di rifiutare di esprimere il parere del Parlamento sul progetto di regolamento finanziario per l’ottavo Fondo europeo di sviluppo. Per me che mi occupo con grande convinzione della cooperazione allo sviluppo dell’Unione europea, si tratta di una provocazione positiva e utile e di un atto di responsabilità politica e istituzionale del Parlamento europeo. Viviamo ormai in una situazione inesplicabile, nel senso che è difficile spiegarla all’esterno, e sostanzialmente insostenibile, da un punto di vista sia logico sia politico. Ciò riguarda evidentemente le caratteristiche del Fondo europeo di sviluppo e la sua non iscrizione in bilancio. Vorrei ricordare che, sul tema della cooperazione allo sviluppo, l’iscrizione nel bilancio del FES era quasi l’unica richiesta fatta dal Parlamento europeo alla Conferenza intergovernativa, ma sostanzialmente non se n'è neppure parlato. Ciò mette in luce il fatto che su molti atti la consultazione del Parlamento è puramente facoltativa e che sulle misure applicative e addirittura sul negoziato sulle Convenzioni di Lomé le sue prerogative si configurano semplicemente come un potere di influenza politica, potendo esso, infatti, esprimere un suo parere che però non è mai vincolante. In molti casi, quindi, il Parlamento non riesce a influire sulla definizione di alcuni elementi importanti della Convenzione stessa e in seguito, soprattutto, sulla sua gestione. A titolo esemplificativo, faccio presente che il regolamento propostoci, e su cui non esprimeremo parere, non prevede alcun ruolo del Parlamento persino nella procedura di discarico di bilancio, anche quando questa verta sulle risorse del Fondo europeo di sviluppo gestite dalla Banca europea per gli investimenti e che sono una quota peraltro crescente del Fondo europeo di sviluppo stesso. Chi sono oggi coloro che chiedono al Parlamento di non esprimere questo parere? Evidentemente quanti hanno più a cuore le sorti delle politiche di cooperazione e la correttezza, sia istituzionale sia gestionale, dell’azione delle Istituzioni comunitarie. Prima ancora che giuridico il problema è quindi politico. Il nostro segnale è quindi tanto più importante quanto più affrontiamo il dibattito su che cosa fare dopo l’anno 2000, dopo cioè la quarta Convenzione di Lomé. È evidente che ci troviamo di fronte a un problema e che malgrado la Convenzione di Lomé sia stata e continui ad essere ancora oggi uno strumento unico e di straordinaria importanza, il fatto che il Parlamento non abbia potuto esercitare fino in fondo il proprio ruolo in ordine al controllo e alla definizione degli strumenti di gestione ne ha sicuramente limitato la portata e l’impatto.
costep_1998-05-02_4_62	Signora Presidente, onorevoli colleghi, il mio è un voto difforme da quello presentato dal mio gruppo in quanto ritengo personalmente che nessun problema di quelli della moneta unica rappresenti, in questa fase storica, un’autentica questione di coscienza e quindi, nella mia qualità di parlamentare europeo che ha sempre avuto come propria bandiera l’Europa dei popoli e l’Europa delle regioni, non posso che salutare con favore l’avvento della moneta unica, la prima grande e vera spallata alla sovranità degli Stati nazionali centralisti e nemici di ogni autonomia. Vedo così adempiuto un impegno da me solennemente contratto con quegli elettori di Piemonte, Val d’Aosta, Liguria e Lombardia che autenticamente credono nelle ragioni dell’autonomismo politico e culturale. Quanto sopra a giustificazione del mio personale voto favorevole, in difformità alla dichiarazione del portavoce del mio gruppo.
costep_1998-05-12_8_3	Signor Presidente, onorevoli colleghi, è una direttiva importante quella che stiamo discutendo sulle acque destinate al consumo umano: importante sia perché si tratta di proteggere la salute dagli effetti negativi derivanti da contaminazione e inquinamento delle acque, sia perché fornirà finalmente agli Stati membri un quadro normativo più flessibile e adeguato di quello attualmente in vigore, che risale a ben 18 anni fa. La direttiva consentirà di disporre di una politica comunitaria delle acque potabili e, infine, permetterà ai consumatori di essere informati. Gli Stati membri dovranno far fronte a investimenti che, sull’insieme del territorio comunitario, ammonteranno a circa 100 miliardi di euro. Essa è importante anche perché saranno attivati programmi di controllo, metodi di misurazione e di analisi della qualità delle acque potabili, di controllo capillare dell’intero sistema di tutte le reti di distribuzione di acqua potabile; certamente si dovrà anche procedere alla sostituzione di oltre 50 milioni di chilometri di tubature ormai vetuste. Purtroppo però i danni all’acqua, nonostante essa - mi preme ricordarlo, come ha peraltro sottolineato l’onorevole Florenz in prima lettura - sia fonte di vita, causano diversi problemi: essa non è più inodore, né incolore, né insapore. È necessario quindi correre ai ripari, attenendosi alle prescrizioni dell’Organizzazione mondiale della sanità. A me sembra incredibile, non si capisce perché per certi elementi i valori dell’OMS vengano considerati e per altri no. Mi riferisco al rame, che continua a figurare nella tabella dei parametri chimici, che elenca arsenico, cianuro, mercurio, piombo e altri veleni ancora. Benché l’OMS abbia precisato che un livello di 2 milligrammi di rame per litro d’acqua potabile offre un adeguato livello di sicurezza, benché il Parlamento europeo - vi ricordo - in prima lettura si sia espresso a favore, indicando il rame nella tabella dei parametri indicatori, benché l’utilizzo delle tubature a basso contenuto di rame potrebbe consentire di effettuare cospicui risparmi agli Stati membri, benché non si abbia ancora un sistema alternativo Il Presidente interrompe l’oratrice
costep_1998-07-02_3_12	Signor Presidente, il pluralismo delle esperienze economiche e sociali e delle stesse forme di gestione delle attività connesse è una ricchezza tipica del modello di sviluppo europeo, che va salvaguardata. La relazione della collega Ghilardotti sul ruolo delle fondazioni e delle associazioni in Europa richiama giustamente l’esigenza di valorizzare l’intero terzo settore, il cosiddetto non profit . Oggi parliamo di fondazioni e associazioni, ma occorrerà parlare presto anche di mutue e di cooperative. È però necessario che il Consiglio superi l’atteggiamento fin qui tenuto, che è stato un atteggiamento di oggettivo boicottaggio del terzo settore. In Europa non ci sono solo lo Stato e il privato, ma esperienze più articolate che non possono essere ignorate. Non si può parlare di riforma dello Stato sociale o di un’innovazione nella cooperazione internazionale senza il contributo del privato sociale delle fondazioni e delle associazioni.
costep_1998-09-15_6_8	Il comitato di conciliazione presenta oggi un pacchetto di provvedimenti antinquinamento che comporta una serie di importanti conseguenze economiche. Grazie al lavoro della nostra Assemblea, tre testi sono stati adottati. Ne deriva quindi una direttiva che discende direttamente dal programma Auto-Oil di qualche tempo fa, operazione che aveva coinvolto, insieme alla nostra Assemblea, anche la Commissione e le industrie dell’automobile e quelle petrolifere. L’obiettivo oggi prioritario è quello di migliorare la qualità dell’aria che respiriamo e comporta, di conseguenza, la definizione di una strategia europea che permetta di ridurre le emissioni dei veicoli, attraverso il varo di una legislazione comunitaria finalmente il più chiara possibile, che possa consentire quindi all’industria, soprattutto automobilistica, di pianificare gli investimenti del suo comparto per far fronte alle riconversioni necessarie in vista della produzione di future generazioni di autoveicoli. Anche se l’industria petrolifera, con una specie di autotutela, sembra esagerare i costi degli investimenti che ritiene necessari per approntare la costruzione di nuove raffinerie, costi che graveranno direttamente sugli automobilisti, secondo noi la definizione di normative che prevedano alleggerimenti fiscali proprio per gli automobilisti - i principali consumatori del settore - potrà alla fine permettere il varo degli investimenti necessari. L’accordo tra Consiglio e Parlamento permetterà tecnicamente di migliorare la qualità dell’aria grazie all’obbligo previsto di aggiungere ossigeno nel carburante diesel, diminuire il tenore di zolfo, benzene e sostanze aromatiche nel carburante normale e ridurre le emissioni di anidride carbonica. Secondo i dettati della direttiva, il carburante contenente piombo non sarà più commercializzato dopo l’anno 2000, tranne nei casi in cui le condizioni climatiche siano favorevoli al suo impiego o quando potrebbe causare danni economici più gravi. Anche la benzina senza piombo e il diesel ecologico dovranno obbedire, a partire dal gennaio del 2000, a caratteristiche più severe. I termini previsti sono abbastanza impegnativi, soprattutto per il fatto che l’Esecutivo, a cui si dovrà ricorrere per la richiesta, sarà molto parco nella concessione delle deroghe, che saranno accordate soltanto dietro domanda debitamente giustificata e per un periodo molto limitato.
costep_1998-09-16_2_29	Signor Presidente, noi abbiamo bisogno, mi pare, di un’analisi approfondita sulla Russia e della ricerca di rimedi fondamentali a questa situazione. Dobbiamo farlo però non chiusi in noi stessi, bensì attraverso un dialogo più stretto con gli interlocutori russi; non dobbiamo ripetere gli errori già fatti, cioè di esportare delle ricette. Io vorrei porre due questioni, che mi sembrano fondamentali: primo, non abbiamo responsabilità anche noi, come Parlamento, come Commissione europea, come Fondo monetario internazionale, come organismi internazionali, sia nella sottovalutazione dei fattori di crisi, sia per avere accettato, o addirittura sollecitato processi che difficilmente non potevano che portare a questa situazione? Secondo, abbiamo dato una fiducia illimitata alla leadership politica e a processi economici che sono stati già definiti, giustamente, da Swoboda e da Barón, di liberismo selvaggio e di speculazione, facendo finta di scambiarli per la costruzione di un’economia di mercato. In questo modo non si è creata - ciò che era un obiettivo giusto - una vera economia di mercato in quel paese e si è smantellato lo Stato, che prima era tutto, troppo, che naturalmente andava cambiato e riformato e che ora però sembra essere ridotto a niente. Sappiamo che spesso l’impoverimento pubblico si collega all’arricchimento privato di pochi, ciò che mi pare stia proprio succedendo in quel paese: l’impoverimento pubblico è chiaro e anche l’arricchimento privato di pochi. Nei nostri paesi lo vediamo spesso: in questi anni è aumentato il flusso - di cui peraltro ci compiacciamo -di turisti russi che spendono più di quello che gli americani spendevano negli anni '50 e '60; con una piccola differenza però: gli americani avevano dietro gli Stati Uniti, cioè un’economia solida, un paese forte, i russi invece no. Non so se è vera la cifra dell’8 % di cittadini russi che pagano le tasse, ma questo sarebbe significativo di uno smantellamento di un sistema politico complessivo: nessun ritorno indietro, ovviamente. Dobbiamo dunque ritrovare una strada economica e politica seria e duratura e il nostro impegno con gli interlocutori russi dovrà essere volto a dare un contributo concreto al miglioramento della situazione attuale.
costep_1998-09-17_5_26	Le piccole e medie imprese rappresentano una percentuale del tessuto imprenditoriale europeo sempre più grande, in particolar modo nelle zone europee meno sviluppate. Ogni intervento o iniziativa volta a sostenere i piccoli e medi operatori economici, pertanto, favorisce la crescita economica europea in generale e indica un percorso sicuro per il raggiungimento della coesione economica regionale. Sostengo pertanto l’interesse dimostrato dall’Esecutivo nelle iniziative di promozione e sviluppo dei mercati europei dei capitali per le piccole e medie imprese e concordo pienamente con il relatore, onorevole Hendrick, sulla necessità di realizzare adeguate campagne d’informazione a privati ed enti al fine di stimolare maggiori investimenti nelle PMI, finanziandone l’espansione e lo sviluppo. Giudico positivamente, inoltre, la tesi del collega Scarbonchi circa la necessità di migliorare i programmi e le iniziative europee a sostegno della promozione delle PMI; soprattutto quelle concentrate nelle aree rurali devono la loro sopravvivenza e il loro sviluppo potenziale al maggior coordinamento tra industria, agricoltura e turismo. Condivido, infine, lo spirito della direttiva elaborata dall’Esecutivo per la fissazione di una scadenza congrua nella riscossione del pagamento delle fatture di vendita: le disfunzioni nei cash flow e le crisi di liquidità rappresentano, infatti, una delle cause più frequenti dei fallimenti delle PMI. Relazione Secchi A4-0299/98
costep_1998-10-06_4_9	Signor Presidente, cari colleghi, non ho capito molto bene il riferimento della nostra collega del gruppo Verde all’Italia, alla mancanza di trasparenza nella gestione della politica monetaria italiana: me lo spiegherà più tardi. Vorrei intervenire ora sulla relazione Langen, naturalmente per annunciare il voto favorevole del nostro gruppo ma anche per invitare i colleghi e il relatore a prendere in considerazione i due emendamenti che con il collega Castagnède ho presentato. Mi pare - del resto, l’attualità e l’ultima riunione del Consiglio ECOFIN lo hanno dimostrato in maniera evidente - che uno dei problemi centrali di questo passaggio all’euro, oltre alle numerose e importanti considerazioni fatte nella relazione su tutti i riflessi non solo tecnici ma anche evidentemente politici e di grande importanza - sia la mancanza nella relazione di quell'elemento che sta al cuore del dibattito, della riflessione di queste ultime settimane, cioè la rappresentanza esterna dell’euro. Non a caso il Consiglio ECOFIN non è ancora riuscito a decidere o a dare delle indicazioni chiare su chi, dal 1- gennaio 1999, rappresenterà nelle istanze internazionali la politica monetaria, la politica economica, l’unione economica e monetaria dei paesi della zona euro. Mi pare importante che un riferimento lo possiamo fare già con la relazione Langen, per approfondirlo magari in seguito e poterci inserire nel dibattito complessivo. Mi pare evidente la conferma che è il presidente della Banca centrale europea, e lui solo tendenzialmente, che partecipa a nome dei paesi della zona euro, a nome dell’unione economica e monetaria, per quanto gli compete, alle riunioni internazionali. Mi pare altrettanto importante che il Parlamento affermi con forza che è urgente fare chiarezza in questo bailamme - ora sono i tre che già partecipano, ora è uno a turno, ora ci mettiamo un altro - che mi pare aggiunga solo confusione, non ci faccia fare bella figura e non dia quella fiducia nell’euro che è condizione essenziale per la sua riuscita. Spero, per concludere, che vogliate accogliere questi due emendamenti del gruppo dell’Alleanza radicale europea.
costep_1998-10-20_7_15	Signor Presidente, anch'io vorrei dare un breve contributo al dibattito. Mi congratulo con i relatori e con tutti coloro che hanno partecipato e sono lieto del sostegno di cui continuerà a fruire il programma speciale per l’Irlanda del Nord. Vorrei ringraziare la commissione per i bilanci per il modo con cui ha esercitato la sua funzione di controllo in questa occasione; infatti non si è ripetuto il clamore cui abbiamo assistito negli ultimi due anni. In Irlanda del Nord, il Programma per la pace e la riconciliazione si è dimostrato efficace. Ha lanciato nuove idee e indicato nuove vie da percorrere. Comunque, dobbiamo anche tenere a mente il futuro dei Fondi strutturali, e ci sarà da combattere in questo Parlamento durante i prossimi sei o nove mesi, quando discuteremo dell’Agenda 2000 e di tutto il pacchetto delle riforme. Mentre noi continuiamo a dare massicci sostegni al settore agroalimentare, questo nel frattempo si sta lentamente dissanguando e spegnendo in tutta l’Unione europea. Fino a quando giunge la mia memoria, nella mia regione gli agricoltori non sono mai stati male quanto oggi. La situazione si sta facendo insostenibile. Continuiamo a versare fondi, ma dobbiamo anche chiederci che fine fanno. Questi fondi vanno a buon fine, o forse stiamo sbagliando tutto? Si tratta di una questione di cui dovremo certamente occuparci nei prossimi sei o nove mesi. Gli agricoltori non possono continuare ad andare avanti così, altrimenti rischiamo di distruggere definitivamente il tessuto connettivo della società rurale. La situazione deve cambiare. E il denaro da solo non sarà sufficiente a dare soluzione al problema. Dobbiamo invece rivedere il percorso che abbiamo scelto, dobbiamo riesaminare la situazione dei mercati, dobbiamo andare avanti sulla base di un atteggiamento positivo. Il mio è un appello nei confronti della Commissione affinché faccia propria quest'osservazione, perché dobbiamo continuare a difendere le piccole aziende agricole a conduzione familiare e la struttura delle nostre aziende rurali.
costep_1998-11-04_7_13	Signor Presidente, devo sinceramente confessare un certo imbarazzo nel prendere una posizione netta riguardo a un argomento che è ancora molto oscuro e di difficile interpretazione. Inoltre, quando si parla di salute, è altrettanto vero che bisogna rifuggire da ogni posizione khomeinista, perché spesso la ricerca ha sconfessato acquisizioni date per certe. D’altra parte, non si può non riferire che nei libri di testo di farmacologia e medicina della Comunità europea, ma anche di tutto il resto del mondo, è da molti anni espresso un concetto fondamentale: nella cura del paziente si deve usare il massimo dosaggio per il minimo tempo possibile. Questo concetto viene stravolto e tradito dall’omeopatia la quale sostiene bassissimo dosaggio, infinitesimale, per un periodo prolungato. È vero che questi concetti sono in movimento, come lo è tutta la scienza, ma è altrettanto chiaro che la scienza deve dare una risposta non solo al Palazzo ma soprattutto ai consumatori, e tale risposta deve conciliare queste due realtà. In particolare, la scienza ha l’obbligo di chiarire il problema immunitario che deriva nella cura da un’eventuale scelta tradizionale od omeopatica. Qualcuno sostiene che il basso dosaggio prolungato tiene impegnato il sistema immunitario che, in tal caso, non potrebbe occuparsi di altro, con gravi rischi per la salute. Qualche altro scienziato mette in discussione questo asserto, sostenendo che la dose infinitesimale non eccita la risposta immunitaria. È chiaro che, non essendo noi ricercatori scientifici in grado di chiarire questi concetti, dovremmo e dobbiamo pretendere una risposta chiara che ci venga dalla ricerca, così come certe richieste del professor Cabrol devono essere soddisfatte per poter dare all’omeopatia la dignità di scienza medica a tutti gli effetti. Mi permetto di fare alcune osservazioni relative alla relazione, per la verità ben concepita dall’onorevole Chanterie, anche se, come ha riferito il professor Cabrol, alcuni passaggi mi lasciano molto perplesso. Prima osservazione: le norme per l’autorizzazione e la registrazione di farmaci sono diverse nei vari Stati membri. È chiaro che riteniamo indispensabile un’armonizzazione che però non deve tradursi in un abbassamento dell’attuale livello di sicurezza e di difesa della salute. Seconda osservazione: i capitoli IV e V della direttiva n. 75 su principi e orientamenti per una buona prassi di produzione e di laboratorio devono applicarsi in forma completa anche a tutti i medicinali omeopatici. Terza osservazione: gli Stati membri devono compilare gli elenchi dei farmaci omeopatici oppure prendersi la responsabilità di bandirli. Quarta osservazione: fin quando non sarà provato scientificamente che i medicinali omeopatici ad uso veterinario non comportano rischi per la salute umana, riteniamo inapplicabile la procedura semplificata di registrazione; in particolare per quanto riguarda le tinture, esse devono essere sottoposte a rigorose prove scientifiche per stabilire i gradi di diluizione che garantiscano la sicurezza della catena alimentare e la protezione dai preparati contaminati.
costep_1999-01-27_11_7	Signor Presidente, vorrei in primo luogo manifestare, anche a nome del mio gruppo, il sostegno e l’apprezzamento che diamo all’iniziativa della Commissione volta al miglioramento del quadro legislativo comunitario in materia di appalti pubblici: un ambito di attività, com'è già stato ricordato, di enorme importanza, oltre il 10 percento del PIL dell’Unione. Vi sono numerosi elementi innovativi, viene proposto un calendario ambizioso e naturalmente ci auguriamo che l’implementazione delle varie azioni possa trovare una strada spedita davanti a sé. Io vorrei soffermarmi su due aspetti: il primo spiega tra l’altro il perché del mio emendamento n. 1 al paragrafo 30, e ha a che fare con l’ampliamento delle procedure del dialogo competitivo. Devo dire che mi trovo contrario alla possibilità di una negoziazione post -aggiudicazione in quanto, anche ammettendo che essa possa essere fatta in maniera trasparente - cosa che mi sembra comunque difficile, visto che non si comprende in che cosa si possa sostanziare, al di là di una pubblicità fine a se stessa - sicuramente tale negoziazione risulterebbe lesiva della par condicio, dato che dei suoi risultati godrebbe il solo aggiudicatario. È questo il senso dell’emendamento n.1. Ho poi presentato un emendamento n. 2 che in questa sede annuncio di ritirare e che, ovviamente, non mi soffermo ad illustrare. Per quanto mi riguarda, quindi, rimane solo il n. 1. Più in generale vorrei approfittare di quest'occasione per sottolineare la necessità di rendere le procedure di appalto più trasparenti a livello europeo, sia in termini di procedure che per quanto riguarda la diffusione dell’informazione. Tuttavia, quest'azione meritoria non deve pregiudicare l’esigenza di semplificare e alleggerire le procedure burocratiche, concetti su cui già la mia collega Peijs e altri si sono soffermati, a favore soprattutto della necessità di integrare ulteriormente le piccole e medie imprese nel mercato unico.
costep_1999-03-10_14_5	Signora Presidente, è sempre una sofferenza parlare di tabacco, non tanto per l’orario al quale siamo costretti quanto per la difficoltà a comprenderci, in particolare fra noi deputati. I rilievi sono soprattutto in questa direzione. C'è un equivoco di fondo, espresso dal nostro collega, rappresentante della commissione per l’ambiente. È vero che il fumo fa male; è anche vero, però, che non riusciremo a risolvere il problema riducendo o eliminando la produzione di tabacchi in Europa. Si abbia il coraggio di dire che si proibisce il fumo, si prenda una posizione radicale, altrimenti cerchiamo di evitare la demagogia. Gli argomenti sono sempre i soliti: mi sono trovato a dover sostenere i produttori di tabacco, difendendo la sponsorizzazione dei grandi eventi sportivi, a partire dai Gran premi di Formula 1, quando invece si è proibita anche questa pubblicità del tabacco, con un dubbio sulla legittimità delle misure che stavamo adottando, messe in discussione da taluni governi dei paesi dell’Unione. Si è, tuttavia, voluto andare avanti, senza applicare, in questo caso, il principio della sussidiarietà, tenendo conto che nel settore tessile, dell’abbigliamento e in altri settori esistevano problemi oggettivi di marchi che andavano affrontati gradualmente nel tempo. Si dice che dobbiamo riconvertire le produzioni, e contemporaneamente che le quote latte non si possono aumentare, che non possiamo rinnovare i vigneti nell’OCM vino, aumentare le superfici a vigneto, e così via in tutti gli altri settori agricoli. Anche in questo caso, diciamo concretamente come stanno le cose, non avanziamo proposte impraticabili, proponiamo ipotesi di lavoro concrete, con i necessari sussidi, e allora troveremo anche produttori di tabacco disposti ad accettare le nostre iniziative, a patto, però, che esse siano praticabili. Evitiamo la demagogia degli emendamenti della commissione per l’ambiente, sosteniamo la proposta della Commissione con gli emendamenti Trakatellis, dando coerenza ad una linea che abbiamo già fissato, vale a dire la linea del realismo, della concessione di aiuti per migliorare la qualità al fine di promuovere un tabacco meno nocivo di quello precedente e di studiare modalità concrete, non demagogiche, al fine di avviare una procedura di sostituzione di colture attraverso proposte concrete.
costep_1999-04-14_5_16	Signor Presidente, signora Commissario, non nascondo che, parlando probabilmente per l’ultima volta in questa legislatura di questo argomento, ho un vago senso di angoscia. Mi sembra quasi di abbandonare un bambino non ancora completamente guarito in mezzo alla strada e mi chiedo, quindi, chi da oggi in poi si prenderà cura di lui. Troveremo nella prossima legislatura - io mi auguro di sì - due autentici mastini come sono stati gli onorevoli Böge e Roth-Behrendt per sostituire i due interessati? La collega Roth-Behrendt non c'è, ma mi auguro che il termine mastino non la offenda. Due mastini che hanno tenuto duro anche quando l’argomento aveva perso un po’ di attualità e, quindi, era più facile lasciarlo andare che non continuare ad impegnarsi nelle mille riunioni. Me lo chiedo perché, anche se, con le due commissioni, d’inchiesta e di controllo, molte risposte sono state fornite ai quesiti che abbiamo posto, gli interrogativi non sono esauriti. Io mi chiedo, infatti, ad esempio, chi eserciterà d’ora in poi la necessaria pressione sui ricercatori e sulla scienza, che deve ancora dare molte risposte ai quesiti che abbiamo sollevato. E ancora: continueranno i controlli e le ispezioni nel Regno Unito, sia a livello epidemiologico che, soprattutto, nei porti dove magari esiste ancora qualche derrata alimentare non propriamente sana? Mi chiedo anche se il vademecum del consumatore basterà, per quanto corretto e rivisto nell’ultima edizione, per far capire come comportarsi a coloro che sono i destinatari di questa nostra azione. Ancora un altro interrogativo vorrei affidare a quest'Aula e ai fantasmi che la popoleranno nella prossima legislatura. Chi tutelerà ancora i consumatori? Vi sarà la convinzione che abbiamo messo noi nel difendere i loro diritti? Le famiglie colpite dal morbo di Creutzfeldt-Jacob nuova forma sono state in parte risarcite, ma non dimentichiamo il tremendo presagio di un professore che disse: Attenzione, perché l’incubazione dura 15 anni!. Quindi, non molliamo la presa, nemmeno sotto questo aspetto. Infine, nella seconda relazione semestrale è stato detto che è stato fatto quasi tutto. Tra le cose che mancano c'è ancora il seguito da dare al Libro verde sul diritto alimentare. Ancora un interrogativo: chi lo porterà avanti? Buon lavoro!
costep_1999-04-14_5_9	Signor Presidente, vorrei esprimere i miei ringraziamenti agli estensori di questa relazione nonché alla Commissione, e al Commissario Bonino in particolare, per la cooperazione esemplare che, in questa materia, siamo riusciti a mettere in piedi, dal momento in cui, grazie all’azione del Parlamento e a una risposta costruttiva, non distruttiva, abbiamo individuato e poi, nel corso degli anni, cercato di risolvere nel migliore dei modi la questione. Abbiamo separato i settori, abbiamo compiuto importanti progressi. Oggi riconosciamo, ed è bene farlo con più vigore, che l’azione della Commissione non è ancora in grado di spezzare le resistenze degli Stati membri. Il fatto che 13 paesi su 15 non applichino integralmente le raccomandazioni che dovrebbero applicare sta a significare che dobbiamo ancora effettuare con la Commissione un lavoro comune in quest'ottica, affinché la politica di rispetto e di tutela dei consumatori in materia sia realmente una politica dell’Unione.
costep_1999-07-21_5_10	Signora Presidente, signor Presidente della Commissione, il nostro Parlamento, nel mese di gennaio di quest'anno, ha adottato la relazione del collega Brok che chiedeva che, di preferenza e in maggioranza, i nuovi Commissari fossero membri del Parlamento europeo, persone di esperienza nelle Istituzioni europee, che fosse garantita un’adeguata parità uomo/donna e un adeguato equilibrio delle tendenze politiche. Lascio a lei e a questo Parlamento valutare quanto lei abbia voluto, o forse potuto, dare applicazione a quella risoluzione del Parlamento. Signor Presidente, lei ha annunciato addirittura un’epoca di cambiamenti, una rivoluzione - le faccio i miei migliori auguri - riferendosi anche ad una ristrutturazione interna, di cui forse ci informerà il collega Kinnock, peraltro la quinta in sette anni! Le assicuro però che non sarà il cambiamento del numero delle Direzioni generali, il fatto che si chiamino per nome e non per numero, il fatto che i Commissari vivano sparsi per tutta Bruxelles o che venga rafforzato il portavoce, ciò che avvicinerà le Istituzioni al grande pubblico, cui lei faceva riferimento. Quello che manca alla nostra Europa, alle nostre Istituzioni è la nuova visione dell’Europa degli anni 2000. Viviamo oggi in una situazione che è post -muro di Berlino, post -Kohl, post -Mitterrand, post -moneta unica, post -avvio dell’ampliamento, e che è pre- quasi niente. Questa è la visione, la sfida e per noi - noi radicali - rimane un metro di apprezzamento, una bussola molto chiara, la bussola federalista di Altiero Spinelli che ci consentirà di sapere se le nostre Istituzioni vanno o non vanno verso il rafforzamento dell’Unione, verso più Europa, verso l’Europa politica. Questa, credo, è la sfida che ci deve accomunare nella diversità dei nostri ruoli, sapendo che chi ha costruito fin qui, signor Presidente, colleghi nuovi ed antichi, merita forse anche più rispetto e persino un po’ più di generosità. Applausi a sinistra
costep_1999-07-21_6_25	Signor Presidente, parallelamente al Kosovo ci troviamo al momento ad affrontare il caso Ocalan, in cui come europei in realtà avremmo potuto agire meglio, se non avessimo commesso tanti errori. Abdullah Ocalan era in Italia, era in Grecia. Il mio paese, la Germania, non l’ha voluto. In Italia non poteva né voleva rimanere. In Grecia non doveva andare. Ora si trova in Turchia. Il nostro comune fallimento rispetto al caso Ocalan ci rende difficile spiegare a molte persone in Turchia, turchi o curdi che siano, perché siamo contrari in linea di principio alla pena di morte, cioè che, come ha sottolineato l’onorevole Swoboda poc'anzi, non ci opponiamo alla pena di morte soltanto a causa di Ocalan, ma per principio. Chiediamo al parlamento turco di abrogare definitivamente la pena di morte, perché nutriamo un grande interesse ad accogliere tra noi la Turchia come paese europeo in qualità di partner con pari diritti. Per questo motivo siamo convinti che la pena di morte per Abdullah Ocalan sia la risposta sbagliata alla decennale questione curda e che non possa affatto rappresentare un’alternativa nella ricerca di una soluzione. Il caso Ocalan potrebbe anche rappresentare un’opportunità per la gente, per i turchi, per i curdi in Anatolia e per il paese e la Repubblica turca, se soltanto il governo e il parlamento turco lo volessero. In tal senso la risoluzione che - si spera - adotteremo domani lancerà anche un appello ai colleghi turchi di Ankara. Dovremmo operare tutti insieme affinché un giorno sia superfluo discutere in Aula di una repubblica democratica turca. Spero che riusciremo tutti insieme in questo compito.
costep_1999-09-14_5_3	Signor Presidente designato della Commissione, se noi dovessimo scegliere oggi fra i suoi oppositori e le ragioni che hanno esposto e lei, ci troveremmo in imbarazzo fino forse a dover astenerci, se non addirittura votarle la fiducia, tanto poveri e miseri ci appaiono gli argomenti che affastellano in quest' Assemblea gli ultimi comunisti e alleati di Milosevic, contro la NATO e i nostri paesi, i conservatori britannici ed altri ancora. Ma noi dobbiamo giudicarla, darle o meno fiducia sulla base delle sue dichiarazioni e sulla base di quello che di lei conosciamo, indipendentemente da queste dichiarazioni. Da federalisti europei non possiamo assolutamente darle fiducia. Lo stesso orizzonte politico e programmatico che lei ci ha indicato non fa menzione dei problemi urgenti istituzionali e dello stesso orizzonte della sovranazionalità. Da liberali e liberisti sappiamo, anche dagli accenni programmatici da lei fatti, che si rischia di trasferire in Europa l’eredità postcorporativa e postfascista che ha caratterizzato l’economia detta mista della partitocrazia italiana. Infine, da italiani appunto, paventiamo il riprodursi per suo tramite sulla scena politica continentale di quella lottizzazione del potere partitocratico e partitico contro ogni nozione di Stato di diritto, ogni effettivo sentimento di un’Europa che sia rivoluzione e riforma di libertà e di diritto, progresso in questo senso. È per questo quindi che, con gli altri eletti della Lista Bonino, noi annunciamo con convinzione il nostro voto contrario e le neghiamo in modo netto la nostra fiducia.
costep_1999-10-07_5_8	Signor Presidente, onorevoli collegi, nel 1980 è accaduto in Italia un evento che per dimensione, per numero di vittime, sarebbe da definire catastrofe. Com' è tipico della giustizia italiana, a distanza di oltre diciannove anni, ancora nulla di certo è stato detto. Ombre e dubbi - è stato evidenziato anche negli interventi degli oratori che mi hanno preceduto- da due decenni avvolgono per un fatto gravissimo corpi militari, istituzioni, governi e nazioni. L’assenza di certezze alimenta pregiudizi e sentenze sommarie. Le vittime, le loro famiglie, tutta la comunità internazionale hanno il diritto di pervenire, non in altri vent' anni e più ma nel più breve tempo possibile, alla verità. Questo Parlamento deve costringere tutti gli Stati interessati e le singole istituzioni a chiudere questo capitolo, che rappresenta uno di quei tanti misteri italiani che non trovano la via della verità e che certamente fonda le sue radici in alto e con alte connivenze. La comunità italiana e quella internazionale saranno grate a questo Parlamento e riacquisteranno fiducia nelle Istituzioni anche in memoria di tante vittime innocenti.
costep_1999-11-16_9_20	Signor Commissario, ci sono almeno 47 paesi molto importanti, come gli Stati Uniti e molti paesi del Commonwealth, che mantengono l’embargo sulla carne britannica. La domanda che vorrei porre, in seguito alla vostra decisione di oggi, è questa: andrete fino in fondo? E quindi chiederete, ad esempio, all’Organizzazione mondiale del commercio di pronunciarsi contro questo embargo? Non mi pare che questo sia un elemento indifferente. In secondo luogo, il Presidente della Corte dei conti, ieri, ci ha presentato il suo rapporto annuale nel quale si sottolineano gravi deficienze nella tenuta dei registri del bestiame in Gran Bretagna per quanto riguarda i bovini. Questo elemento l’avete giudicato, oggi, quando avete preso la vostra decisione?
costep_1999-12-13_3_15	Signor Presidente, signor Commissario, l’aspetto più importante dei negoziati di questo Millennium Round sono state, per noi, le reazioni della piazza. È la prima volta dalla guerra in Vietnam che, sul territorio degli Stati Uniti, si svolgono manifestazioni di protesta di simile entità. Al di là di quelle dimostrazioni, tuttavia, la mobilitazione dei movimenti popolari di tutto il mondo mostra come siano gli stessi principi dell’OMC a essere respinti. La liberalizzazione dei mercati, l’abolizione delle sovvenzioni, l’agire impune degli investitori, la mercantilizzazione dei servizi e persino dell’istruzione, della sanità e della cultura, se da un lato servono naturalmente gli interessi del capitale dei grandi monopoli e l’ulteriore crescita dei loro profitti, dall’altro non esercitano alcuna attrattiva sui lavoratori e sulle popolazioni. Anche la tanto sbandierata abolizione totale dei dazi sui prodotti dei paesi in via di sviluppo avrà l’effetto di accelerare il saccheggio delle ricchezze di questi paesi, nonché la conseguenza di inondare il mercato di prodotti a basso costo che estrometteranno la concorrenza di paesi quale il mio. L’Organizzazione mondiale per il commercio non è nata per proteggere né gli interessi dei popoli, né quelli dei lavoratori. Prova ne sia il predominio di qualche decina di paesi ricchi nel processo decisionale. Prova ne sia l’approfondirsi delle sperequazioni fra paesi ricchi e paesi poveri nonché sul piano interno. Eppure il Commissario non ha minimamente accennato alla reazione delle popolazioni. Evidentemente vuole sminuirla, evidentemente vuole dirci che, qualunque cosa facciano i popoli, saranno i monopoli americani, europei, giapponesi o altri ad averla vinta, superando le divergenze che li separano. Ma noi siamo certi che le reazioni popolari in tutto il mondo abbiano rappresentato un fattore essenziale ai fini dell’insuccesso dei colloqui di Seattle. E non soltanto perché i dimostranti hanno guastato la cerimonia di inaugurazione, ma anche perché sono riusciti a dare vita a un clima che chi crede di controllare il pianeta non può permettersi di ignorare. E non è che l’inizio!
costep_1999-12-15_6_36	Signor Presidente, in questo caso ho votato contro la relazione Hulthén. La Comunità europea ha il delicato compito di decidere quale sia la via migliore tra andare avanti col progresso e pensare alla cura, alla salute e all’ambiente dei figli dei figli dei figli dei figli dei nostri figli. Credo quindi che, prima di adottare qualsiasi provvedimento si debba appurare, attraverso l’ascolto degli scienziati e dei tecnici che progrediscono continuamente nella scienza, se sia corretto continuare a proibire nel tempo determinate sostanze e se, sulla base delle ricerche effettuate dagli scienziati, ogni passo che facciamo sia veramente importante. Quello che voglio dire è che dobbiamo renderci conto di essere un po' meno cartomanti di quanto, mi pare, purtroppo crediamo.
costep_2000-03-14_3_17	Signor Presidente, in una relazione ambiziosa e complessa come quella che lei ha presentato, mi soffermerò solo su alcuni punti. Primo: l’attenzione nuova che lei ha dimostrato per l’area del Mediterraneo non può che vedermi soddisfatto, sia come contributo dell’Unione europea al processo di pace in Medio Oriente che come recupero e ampliamento di legami storici e politici che uniscono i paesi del sud dell’Europa. Riteniamo che, con i processi geopolitici in atto, la frontiera del Mediterraneo abbia la stessa valenza dell’ampliamento a est, su cui stanno lavorando sia il Parlamento sia la Commissione. Secondo: il mercato interno. Lavorando nel Parlamento europeo riteniamo indispensabile un’armonizzazione della normativa esistente in materia di diritto civile. Probabilmente, si dovrebbe cominciare anche a lavorare sull’area del diritto amministrativo. Inoltre, avvertiamo ogni giorno di più la necessità di un diritto comune coordinato tra le fonti. Terzo: gli atti preparatori. Non posso che associarmi alle richieste di limitarne l’uso, presentate a più riprese e da più parti nel Parlamento europeo. Malgrado abbiano il grande merito di approfondire il dibattito, libri verdi, libri bianchi e comunicazioni hanno anche un effetto collaterale complesso e difficile, perché dilazionano l’intervento legislativo il più delle volte in materie per le quali la tempestività è assolutamente necessaria. Ultimo punto: dalla lettura del programma della Commissione mi è sembrato che si trascurassero due settori che necessitano di particolare attenzione da parte delle Istituzioni europee, soprattutto alla luce dei sempre maggiori sviluppi del commercio elettronico. Ritengo che la Commissione dovrebbe presentare proposte in materia di risoluzione extragiudiziale dei conflitti sui contratti definiti on line e di modifica della direttiva relativa ai contratti a distanza. Questo per una sempre maggiore tutela del consumatore.
costep_2000-03-17_3_3	Signor Presidente, si tratta di uno strumento mirato e di importanza straordinaria per tutti i cittadini, ma che deve vedere protagonisti gli agricoltori. La nostra posizione sulla proposta di regolamento relativa alle azioni di informazione riguardanti la politica agricola comune si potrebbe in sintesi riassumere così. Dopo il periodo di gestione della DG VI e l’appoggio sul FEAOG-orientamento, finalmente si apre una finestra di ulteriore trasparenza che non deve essere assolutamente persa. La politica agricola comune è uno strumento per gli agricoltori, è il pilastro destinato a portare le aziende agricole verso il riconoscimento globale del ruolo degli agricoltori, sia nei confronti del consumatore sia rispetto ai grandi temi ambientali. È anche il mezzo per diffondere fra gli agricoltori una coscienza più rispondente all’attualità e, oltretutto, strettamente vicina ai fabbisogni dell’intera società europea. Troppo spesso abbiamo sentito discorsi inneggianti al ruolo produttivo, ambientale e di tutela del consumatore e dell’agricoltura. Molte volte queste parole si sono rivelate fini a se stesse, senza offrire occasioni precise per concretizzare le opportunità che venivano offerte. Ora abbiamo la possibilità di un messaggio preciso al mondo agricolo. Per queste ragioni abbiamo qualche perplessità rispetto all’allargamento a tutte le associazioni dei consumatori e ambientaliste, che nessun diritto-dovere possono reclamare o esercitare su questo tipo di azione. In caso contrario, perderemmo un’ulteriore occasione per centrare gli obiettivi di crescita, di condivisione, di multifunzionalità, di valorizzazione della qualità, sui quali si basano le azioni europee previste per il settore agricolo. A ciò si aggiunge poi la preoccupazione per la scarsa disponibilità finanziaria destinata all’attuazione del programma. A maggior ragione non si può quindi avere un allargamento politico che coinvolga il maggior numero di potenziali acquirenti dei bandi di gara, bensì, dall’interno di quanto appena espresso circa la finalizzazione delle rappresentatività agricole, questo allargamento deve tradursi in un finanziamento ragionato, opportunamente indirizzato e destinato a quanto il titolo stesso del programma prevede, la politica agricola comune, in cui il termine agricola riteniamo sia decisamente indicativo. Se invece si vuole agire in una differente direzione, daremo solo modo e possibilità di evidenziare una confusione di ruoli, che non giova né a chi sta a monte né a chi sta a valle del processo produttivo. È invece con l’importanza di questo programma che possono essere definite e riconosciute anche le responsabilità per offrire un’efficace occasione al mondo agricolo di diventare protagonista dei cambiamenti in atto. Con tutto ciò, non si vogliono di certo dimenticare o far passare inosservati anche i meriti di altre organizzazioni che hanno rivestito e hanno interpretato al meglio un confronto col mondo produttivo dell’agricoltura. Senza contare che l’allargamento ai carrefour appare già come un atto di sviluppo di potenzialità riconosciute dalla stessa Unione. Il passaggio dal FEAOG-orientamento a garanzia rappresenta un ulteriore elemento di conforto, per raggiungere gli obiettivi tracciati in precedenza, offrendo al tempo stesso tracciabilità sulla destinazione dei fondi e soprattutto sugli obiettivi che si intendono raggiungere. A corollario di tutto ciò e come rafforzativo delle posizioni espresse non va dimenticato il senso più stretto del programma: il coinvolgimento degli stessi agricoltori in una più decisa presa di posizione sulla validità degli strumenti messi in atto con la riforma della politica agricola comune. Tale strumento appare oggi pienamente compreso da gran parte del mondo agricolo. Rimane ancora una parte da coinvolgere. È probabilmente la componente più legata a schemi tradizionali che difficilmente si legano con le rapide e sconvolgenti evoluzioni cui stiamo assistendo. Ma è una parte che la stessa Unione europea intende portare verso momenti più adeguati alle attuali condizioni di vita della nostra società europea: verso l’euro, la globalizzazione, il mercato aperto ed anche verso quelle nicchie di mercato caratteristiche di aree economicamente valide che devono essere valorizzate ancora di più. In questa logica sorge abbastanza spontaneo, ad esempio, il parallelo con lo sviluppo dell’agriturismo - una fonte di reddito e, al tempo stesso, strumento di tutela del territorio del cittadino - che si propone come esempio trainante per dare una nuova accelerazione verso un’agricoltura europea che vuole tener conto delle più svariate possibilità di produzioni e di fonti di reddito. L’esempio dell’agriturismo ben si abbina con la produzione biologica ma arriva anche fino alle estreme punte delle produzioni qualitativamente riconosciute dall’Unione europea. Questi sono fattori che confermano l’integrazione della politica agricola con le altre forme di sviluppo economico e sociale dell’Unione europea.
costep_2000-06-14_6_47	Signor Presidente, ho votato a favore di questa relazione che riguarda gli scambi di informazioni relative, segnatamente, alle attività finanziarie. Ma a questo voto a favore vorrei aggiungere due quesiti: primo, chi controlla i controllori?; secondo, perché il Parlamento europeo non allarga i controlli - come auspico - a tutti i modi di uso del denaro dei cittadini, anche quelli utilizzati, ad esempio, per finanziare i sistemi pensionistici? I membri del Partito dei pensionati non sanno ancora come vengono spesi e utilizzati i danari dei contributi che dovrebbero servire alla loro pensione. Credo che si dovrebbe allargare questa direttiva a questo tipo di controllo. Relazione Lulling A5-0144/2000
costep_2000-10-24_5_31	Signor Presidente, come sempre parlerò a nome dei deputati eletti nella Lista Bonino, innanzitutto per associarmi alle felicitazioni ai due relatori per il lavoro che hanno svolto in questi mesi e in genere per il lavoro svolto dalla commissione per i bilanci. È difficile, Presidente, sentendo l’argomentazione fiorita, ben argomentata e ben ponderata del collega Wurtz non condividerne per lo meno il fondo del ragionamento, se non il metodo che egli preconizza. Anche noi siamo convinti - questo è chiaro - che, senza una responsabilizzazione del Parlamento e del Consiglio sulla necessità di porre mano al portafoglio, porre mano innanzitutto all’utilizzo dello strumento di flessibilità ma, anche, alla revisione delle Prospettive finanziarie, sia difficile non condividere l’analisi secondo la quale andiamo a correre davanti alle nostre responsabilità con la coscienza sporca per non essere in grado di affrontare i nostri propri impegni, sia quelli presi a Biarritz che quelli che negli anni sono stati assunti con tanti altri partner. Noi non condividiamo il metodo per cui in questa prima lettura diamo fiducia all’approccio della relatrice, nonostante quanto è avvenuto ancora ieri sera in sede di commissione per i bilanci, sperando che questo costituisca una base per un negoziato effettivo, tra la prima e la seconda lettura, con il Consiglio. È evidente comunque che il problema sollevato dal collega Wurtz è centrale. Io credo che, senza revisione, non saremmo seri con noi stessi né seri con i nostri partner, soprattutto nel periodo 2001-2006.
costep_2000-11-15_4_17	Signor Presidente, ho votato a favore di questa relazione che stabilisce cosa deve fare la Comunità europea per un’effettiva parità tra uomini e donne. Domenica, prima di partire per Strasburgo, ho incontrato la signora Rossi. La signora Rossi - una pensionata vedova - mi ha detto: Ma come mai la mia pensione, da quando sono diventata vedova, è dimezzata rispetto a quella che riscuotevo quando il mio buon marito era ancora vivo? Orbene, io vorrei sottolineare il fatto che, quando si parla di eguaglianza tra uomini e donne, ci si deve anche preoccupare delle leggi pensionistiche che danneggiano le donne rispetto agli uomini. Gli Stati membri debbono rispettare le donne anche nelle leggi sulla pensione alle vedove e nelle leggi sulla pensione alle donne coniugate.
costep_2000-11-30_2_64	Ho votato a favore di questo provvedimento, signora Presidente, perché è giusto che qualunque tentativo di portare pace nelle zone dove infuriano soprattutto guerre intestine, conflitti civili, venga sostenuto dal Partito dei pensionati. Debbo fare però un appunto alla signora Theorin: fra le tantissime proposte cha ha presentato affinché le donne possano influenzare la pace nelle zone di guerra, si è dimenticata di proporre che le alte gerarchie degli eserciti siano composte anche da donne. Signora Presidente, se lei è così brava e in grado di dirigere il nostro rissoso Parlamento europeo, sarebbe sicuramente in grado di dirigere anche delle forze militari impiegate per portare la pace nelle zone di guerra: lei potrebbe quindi portare il suo contributo a sostegno della benefica influenza femminile sulla pace.
costep_2000-12-13_1_34	Signora Presidente, onorevoli colleghi, nel corso del dibattito sono già state ricordate le difficoltà di trovare una linea di compromesso. Mi pare che la soluzione finale sia condivisibile perché concilia le necessità della concorrenza con la liberalizzazione e, soprattutto, con gli obblighi del servizio universale, sapendo che ci saranno delle fasi successive che consentiranno periodicamente di fare il punto della situazione. Ho particolarmente apprezzato il fatto che in commissione sia stato accolto questo riferimento alla posta nelle cosiddette zone rurali; non a caso ho presentato un emendamento nel quale si evoca anche il problema delle montagne e delle isole. Perché mi riferisco in particolare alle zone di montagna, che non sono sempre rinvenibili nel concetto di ruralità? Perché, osservando come si sta sviluppando il sistema postale in molti paesi europei, il problema della montagna è già oggi uno dei temi più difficili da trattare. Se analizzassimo i dati già a nostra disposizione, potremmo probabilmente verificare che moltissimi, centinaia, forse migliaia di uffici postali sono stati chiusi nelle zone di montagna. Naturalmente, al di là dei ragionamenti sull’economicità del sistema che devono essere sempre fatti, il rischio vero è quello di una marginalizzazione delle zone di montagna, e quindi occorre ricercare soluzioni originali che consentano di mantenere un servizio essenziale com'è quello della posta, arricchito da altri servizi. Questo, credo, sarà uno dei temi importanti per lo sviluppo, nei prossimi anni, della montagna europea.
costep_2000-12-13_7_13	Signor Presidente, onorevoli colleghi, la proposta della Commissione europea che mira ad assoggettare all’IVA l’acquisto di prodotti digitali scaricati direttamente dalla rete da consumatori residenti nell’Unione presso imprese extracomunitarie, costituisce un grave colpo per lo sviluppo del commercio online. L’obiettivo che la Commissione vorrebbe raggiungere è di eliminare lo svantaggio delle imprese di e-commerce europee, le cui rendite ai consumatori europei sono già assoggettate all’IVA. Tuttavia, la soluzione che viene proposta è destinata a rivelarsi tecnicamente ingestibile e di ostacolo allo sviluppo delle transazioni in rete nell’Unione, proprio quando tutti ne auspicano invece l’espansione. Da più parti persino all’interno del Consiglio, che ha deciso di prendere tempo, si è sottolineato come la proposta sia debole e lacunosa e tale da sollevare numerose obiezioni. Ne cito solo alcune: le misure adottate sembrano inapplicabili senza una fattiva collaborazione degli altri paesi, in particolare gli Stati Uniti, oggi tutt'altro che disponibili. Che succede se un’impresa dell’Europa orientale non provvede a registrarsi in Europa ai fini IVA? Si pensa forse di oscurarne il sito o di perseguirne gli utenti che continueranno a scaricare file da siti offshore? Il vantaggio finirebbe per andare alle imprese che con relativa facilità e quasi certa impunità sfuggissero all’obbligo di registrazione. Un’azienda che fa e-commerce come può avere certezza circa la residenza dichiarata dei propri clienti? Se il criterio europeo dell’obbligo di registrazione dovesse essere preso a modello sul piano internazionale per la tassazione del commercio online, le aziende che lo praticano, incluse quelle europee, sarebbero costrette a registrarsi in decine e decine di paesi, con oneri finanziari sempre più insensati, specie per le imprese più piccole. Altro si potrebbe aggiungere, per esempio, sulla scelta di tassare come servizio qualunque fornitura elettronica, o altro. È inoltre incomprensibile questo zelo per imponibili e introiti fiscali trascurabili. La Commissione dovrebbe piuttosto adoperarsi affinché si arrivi, in sede OCSE od OMC, a una definizione congiunta e definitiva dei criteri di tassazione del commercio online. Per tali ragioni noi voteremo contro tale relazione.
costep_2001-01-31_4_28	Signor Presidente, io credo che, solo un anno fa, la politica di allargamento ad est veniva considerata una possibile linea di sviluppo dell’Europa; oggi, credo che nessuno la discuta come una delle pietre d’angolo della politica europea. Mi auguro che lo stesso percorso possa, a partire da oggi, essere consentito alla politica mediterranea, non soltanto perché una delle aree di maggior insicurezza ai nostri confini risiede nel Medio Oriente, non solo perché dalla sponda meridionale del Mediterraneo proviene la pressione più forte dell’immigrazione verso l’Europa ma anche, fortunatamente, perché, come ha scritto recentemente il Presidente Prodi, dopo la scoperta dell’America, oggi si è scoperta l’Asia e il Mediterraneo è ridiventato un luogo centrale dei traffici e delle attività mondiali, che va sfruttato sia sul suo lato nord che sul suo lato sud. Se questo è vero, io credo che il punto di riferimento non possano essere le performance del programma MEDA, anche se sono convinto che un’attenta valutazione dei suoi risultati darebbe una notazione diversa da quella che finora si è data, ma che ci siano tre linee di approfondimento: primo, aumentare la comprensione reciproca attraverso la cooperazione decentrata, che può essere fortemente incoraggiata; secondo, un programma di formazione delle classi dirigenti mediterranee, che l’Europa deve catturare per assicurarsi una prospettiva sicuramente migliore; terzo, la definizione di politiche dei trasporti marittimi sostenibili nel Mediterraneo, che diventerà un punto fondamentale, o di pericolo o di grande sviluppo, sia per il nord che per il sud del bacino.
costep_2001-02-01_3_9	Signor Presidente, onorevoli colleghi, mi sembra che questo problema dell’ESB mi insegua anche a livello di vita politica o personale, in una situazione in cui le istituzioni - in questo caso i governi nazionali - sembrano reagire solo di fronte al dramma, mai con un dato di prevenzione, come se la storia non insegnasse nulla. Per esempio, signor Commissario, lei ha avuto mandato dal Consiglio agricoltura di applicare le misure che ci ha illustrato. Le faccio i miei migliori auguri perché già posso immaginare il balletto che incontrerà quando lei le proporrà, queste misure: ci saranno Stati membri che chiederanno di essere esentati, altri che chiederanno una proroga, per esempio per la colonna vertebrale, da dodici a venti mesi, altri che pretenderanno di offrire carne sicura al consumatore. Insomma, tutto è già visto in qualche modo e io le posso solo augurare di avere la forza e i nervi di tener la bussola nel verso giusto, sapendo perfettamente che non sarà facile. Quello che è emerso in questi ultimi mesi è un tema ormai solito, cioè quello del controllo da parte degli Stati membri dell’applicazione delle misure comunitarie. Credo sia questo il vero punto da sollevare al Consiglio perché, da una parte, si stabiliscono le misure da applicare e, dall’altra, gli Stati membri o non le applicano - donde procedure di infrazione di tutti i tipi, ma che hanno sempre tempi molto lunghi - o comunque non sono in grado di controllarle. Il risultato è che, alla fine, si devono prendere misure apparentemente drastiche proprio perché i controlli non danno assolutamente né garanzia né sicurezza. Questo è un punto su cui sorgeranno ulteriori difficoltà perché gli Stati membri tendono o a controllare poco o, quando controllano, a non trasmettere i dati in circolazione alle altre istituzioni. Credo perciò che questo Parlamento la spronerà sempre di più, signor Commissario, ma credo anche che in questa difficile battaglia lei possa contare sul nostro appoggio. Ancora solo un’osservazione: è chiaro che ogni problema, quando si tenta di risolverlo, ne apre altri. Ad esempio, di queste farine animali cosa ne faremo? Le inceneriamo. Certamente è chiaro che, a tutt' oggi, non abbiamo la capacità di incenerimento, e quindi vanno stoccate. È altrettanto chiaro che nessuno ha fatto uno studio di impatto ambientale su che cosa significhi incenerire centinaia di migliaia di tonnellate di farine animali. Seconda domanda: che daremo da mangiare come supplemento di proteine al bestiame? Forse i colleghi sanno - ma è bene ricordarlo - che l’Europa già importa trenta milioni di tonnellate di derivati di soja geneticamente modificata, e che l’esclusione delle farine non farà che aumentare questa importazione perché l’Europa è sojadipendente. Bene, che vogliamo fare di fronte a tutto questo? È solo per dire che soluzioni miracolose non ce ne sono ma che dobbiamo essere aperti e attenti a trovare soluzioni di volta in volta adeguate.
costep_2001-02-14_12_8	Signor Presidente, i deputati radicali della Lista Bonino voteranno contro la proposta d’iniziativa del Consiglio e quindi, pur votando a favore di alcuni di alcuni emendamenti migliorativi proposti dal relatore, voteranno anche contro la relazione nel suo complesso. Per quale motivo? Il primo è un motivo di fondo, che riguarda queste e tutte le altre iniziative che toccano il quadro della legislazione penale nell’Unione. Da federalista europeo, quindi non da euroscettico, considero una mostruosità il fatto che vengano adottate e poste in vigore delle normative in materia di diritto penale senza alcuna approvazione da parte di un Parlamento legittimamente e democraticamente eletto, e quindi legittimato a farlo; su questo, come su altri temi, trovo mostruosa la strada che l’Unione europea sta percorrendo. Il diritto penale non può sottrarsi a un dibattito parlamentare: proprio per la delicatezza della materia, esso non può sottrarsi alle considerazioni più generali che riguardano la società, i rischi, i pesi e i contrappesi, le cause di fondo, le cause economiche e sociali. L’unico binario sul quale la politica d’integrazione europea avanza spedita è il binario della repressione, perché lì è facile. Le decisioni vengono preparate da gruppi di funzionari dei Ministeri degli affari interni e della giustizia, la cui unica preoccupazione è quella dell’efficienza dei meccanismi di repressione, senza alcun' altra considerazione - non è colpa loro, è il loro mestiere, la loro professionalità - senza alcuna preoccupazione per le questioni di società, di economia, di lavoro, di politiche internazionali, di sviluppo. Sul binario della repressione andiamo velocissimi mentre sugli altri binari, quelli delle garanzie del diritto d’asilo e delle garanzie del diritto di difesa, il Parlamento europeo, l’Unione europea, la Commissione europea e il Consiglio non sanno muoversi. Questo è pertanto il primo motivo per cui non possiamo accettare le proposte del Consiglio, come non possiamo accettare una relazione che non le rigetti con chiarezza e totalmente, perché, anche su questo, il Parlamento europeo - come al solito - è consultato senza disporre di veri e propri poteri. Per quanto riguarda il merito dell’argomento - lo hanno detto le colleghe Boumediene-Thiery e Frahm - è un’illusione ignorare il fatto che il rafforzamento del proibizionismo riguardo all’immigrazione non produce altro che il rafforzamento dell’immigrazione clandestina, della forza dell’illegalità da cui siamo travolti. Le nostre frontiere sono travolte dall’illegalità che le nostre leggi proibizioniste producono: questa è la realtà dei fatti. Non illudiamoci di risolvere il problema rafforzando, un po' qua un po' là, senza consultazione democratica, le pene nei confronti dei trasportatori di immigrazione clandestina. Se possibile - speriamo di no - riusciremo soltanto ad aggravarlo. Allo stesso tempo, le cause economiche di fondo non vengono affrontate. Alla Commissione europea, era stata avanzata dal Commissario Lamy una proposta coraggiosa di liberalizzazione unilaterale degli scambi in entrata dai paesi più poveri: questo è un modo di attaccare le cause di fondo, non andando a portare la carità, l’elemosina e l’assistenza bensì aprendo i nostri mercati ai prodotti agricoli e manifatturieri di base. Everything but arms, questo era il nome della proposta, che è stata affondata dalle lobby nell’Unione europea e quindi la pressione migratoria è sempre più forte. Si affonda dunque la proposta Lamy e, al tempo stesso, ci si illude di poter risolvere il problema aumentando di qualche mese le pene nei confronti di chi fa un mestiere che noi gli abbiamo regalato, per dei profitti che noi, con le nostre leggi, rendiamo possibili. Non ci si può però illudere - lo dico al collega Ceyhun e ai colleghi della sinistra - che il parziale miglioramento - siamo a favore di alcuni emendamenti - di questo quadro repressivo possa ribaltare la situazione. Non pensiamo che la distinzione, che pure appoggeremo come minore dei mali, tra il profitto economico dell’immigrazione e l’immigrazione a scopi umanitari risolva il problema, perché ce lo insegnate proprio voi di sinistra, quando affermate che le cause economiche sono alla base dell’immigrazione. Allora, come fate a sostenere che le cause economiche sono quelle di base, assumendo al tempo stesso posizioni durissime nei confronti degli imprenditori e di chi approfitta dell’immigrazione clandestina? Il proibizionismo non riguarda soltanto l’immigrazione, ma anche il mercato del lavoro, le nuove forme di lavoro, il part-time, il tempo determinato, i contratti a termine, i contratti stagionali, ed è un proibizionismo di cui la sinistra, e anche i sindacati, sono in gran parte responsabili in Europa. Non pensiamo allora di metterci la coscienza a posto, attaccando gli imprenditori e chi sfrutta la manodopera, perché, agli occhi di chi è sfruttato, di chi è condannato a morte nel suo paese per fame e mancanza assoluta di mezzi di sostentamento, probabilmente l’imprenditore-sfruttatore europeo è l’unica possibilità di sviluppo e di salvezza per sé e per la sua famiglia. Concludo quindi, signor Presidente, confermando il voto contrario dei deputati radicali della Lista Bonino.
costep_2001-02-28_9_2	Signor Presidente, innanzitutto vorrei ringraziare il Commissario, perché per questa relazione è tornato nella commissione per lo sviluppo diverse volte, contribuendo quindi ed arricchendo il dibattito che si è svolto all’interno della stessa commissione. Devo poi ringraziare il presidente della commissione e tutti i coordinatori dei gruppi nonché tutti i colleghi che hanno voluto contribuire ad elaborare questa relazione, accogliendo con grande sensibilità il mio invito a fare di questa relazione un documento che riscuotesse un larghissimo consenso e una larghissima maggioranza parlamentare, per raccogliere tutte le posizioni che può esprimere il Parlamento europeo. Infine, voglio ringraziare anche i colleghi delle altre commissioni: la collega Carrilho della commissione per gli affari esteri, Jutta Haug della commissione per i bilanci, Caroline Lucas della commissione per l’industria e Patsy Sörensen della commissione per i diritti della donna, che hanno contribuito con i loro pareri a questa relazione. La relazione si basa su alcuni principi fondamentali: il ripristino dell’equilibrio naturale che riguarda la difesa dell’ambiente; la difesa della catena alimentare, per difendere l’ecosistema; la difesa della biodiversità; la ricerca di un’economia della sussistenza che sia autosufficiente; i limiti alle monoculture industriali che rappresentano uno sfruttamento; e poi, il ripristino dell’equilibrio naturale anche per quanto riguarda il progresso antropologico e dei rapporti responsabilizzati tra uomo e donna, tra adulto e bambino, tra lavoratore e anziano, partendo da un embrione sociale che è rappresentato dall’uomo, la donna, i figli. Un altro principio è quello di uno sviluppo cosciente e autogestito, come fattore culturale, dell’esigenza, della ricerca di una migliore condizione di vita: progetti che siano autogeneranti per promuovere l’evoluzione e il superamento del vissuto della cultura locale; e poi la consapevolezza del ruolo istituzionale e la necessità di un coinvolgimento del privato con programmi coerenti con lo sviluppo; infine, una particolare, particolarissima attenzione al mondo dei bambini, che per la classe politica è parte invisibile della società, senza voce e senza diritti; inoltre, un forte ruolo della donna, riconoscendo il ruolo che da sempre essa svolge nelle articolazioni sociali a partire dalla famiglia e dal lavoro. Con questi orientamenti si è affrontato il dibattito in commissione sulla comunicazione della Commissione europea, che noi abbiamo trovato un po' riduttivo rispetto alle prospettive che l’Unione europea deve avere all’interno di questo mondo dello sviluppo. E allora, poiché non è possibile fare una relazione coerente su un lavoro così complesso, mi preme soltanto dire che la condizione dei poveri, oggi, è peggiorata rispetto al 1960, cioè a quarant' anni fa, che il tasso di scolarizzazione è diminuito e che non si riesce a fare un discorso sull’entità individuale, sulla persona, sul singolo, ma si guarda in termini statistici ed economici a tutto il complesso della povertà nel mondo. Anche il problema del debito è un problema che si può e si deve affrontare, sempre che si riesca a realizzare un monitoraggio dei bilanci degli Stati per riqualificare le poste e per destinarle all’eradicazione della povertà. Analogamente, lo sviluppo rurale va migliorato, enfatizzato e incrementato, anche per neutralizzare la rincorsa alla costruzione di megalopoli. Per quanto riguarda, poi, la prevenzione dei conflitti, ritengo sia stata affrontata in termini piuttosto esaustivi dal parere dell’onorevole Carrilho per la commissione per gli affari esteri, e penso che anch' essa possa essere affrontata in termini di regionalizzazione delle politiche dello sviluppo. Un ultimo punto vorrei sottolineare: mi pare che ci sia una tendenza ad affrontare i problemi dello sviluppo e dell’eradicazione della povertà affidando questo compito alle multinazionali. Io ritengo che esse non possano essere adeguate ad affrontare questo compito. Penso invece che bisogna valorizzare il ruolo delle ONG, che devono avere un rapporto prioritario con le popolazioni dei paesi in via di sviluppo. In conclusione: non so se con questa relazione riusciremo ad affrontare queste problematiche; penso soltanto che ci sono tanti bambini, tante donne, tanti uomini che hanno bisogno del nostro aiuto, e noi dobbiamo difenderli.
costep_2001-03-13_11_39	Signor Presidente, la relazione Frahm - lo dico per coloro che mi ascoltano in questo momento e che non hanno partecipato alla votazione - riguarda l’obbligo del visto per coloro che vengono in Europa e si spostano all’interno del nostro territorio, pur non essendo cittadini dei nostri Stati membri. Anche in questo caso ho votato contro l’iniziativa della Repubblica portoghese, perché effettivamente non c'era motivo di accoglierla. Tuttavia io mi domando: Perché, allora, la commissione competente non ha modificato questa proposta in modo che potesse essere accettata dal nostro Parlamento? È importante, infatti, regolamentare bene e in modo uniforme gli spostamenti, all’interno del territorio europeo, dei cittadini che entrano in Europa con dei visti provvisori. Relazione Nassauer A5-0065/2001
costep_2001-03-14_3_38	Che freddo!, mi viene da dire, signor Presidente, visto che questo è il secondo documento in cui ci interessiamo di riscaldare qualcuno nella nostra Comunità. Mentre precedentemente abbiamo pensato a riscaldare coloro che guidano gli autotreni, in questo documento, con cui si vuole migliorare l’efficienza energetica nella Comunità europea - sul quale ho votato a favore - rientra anche tutto quanto fa risparmiare energia, come ad esempio - cosa che auspico, è ben il caso di dirlo, calorosamente - il teleriscaldamento nelle città. Molta energia si può risparmiare, appunto, con il teleriscaldamento, perché con un’unica caldaia si potrebbero riscaldare le abitazioni di dieci, venti, cento, mille persone che abitano nella città. Con questo sistema si potrebbe quindi anche riscaldare di più le case dei pensionati che spesso stanno al freddo, a causa della loro modesta pensione.
costep_2001-05-30_5_35	Signor Presidente, questa risoluzione, che noi sosterremo, riafferma il pieno diritto per il Parlamento europeo di prendere parte alle decisioni sul futuro dell’Unione, che molti governanti credono ancora essere loro esclusiva prerogativa. Per ottenere questo ci appelliamo alla Commissione, ai parlamenti nazionali e a quei governi che sanno che una vera democrazia a livello europeo va nel senso degli interessi dei loro cittadini - forse non nell’interesse delle loro amministrazioni ma certo negli interessi dei loro cittadini -, a quei governi che non credono più alla fandonia dell’onnipotenza mistica dello Stato sovrano e che sono rimasti imbarazzati, a Nizza, per i mercanteggiamenti che si sono svolti in quella sede. Noi vogliamo che questi si alleino con noi per ottenere due cose: Costituzione e Convenzione. Su queste due cose noi li aspetteremo.
costep_2001-06-13_3_32	Signora Presidente, il problema riguarda forse anche gli anziani ma riguarda molto i giovani e soprattutto i bambini. Sappiamo quanti bambini vedano la televisione e quanto spesso i bambini la vedano da soli, senza controllo dei genitori, senza quindi poter avere quel filtro che la famiglia può consentire loro, o magari non la famiglia dato che le statistiche ci dimostrano che molti bambini nascono fuori dal matrimonio. Da questo punto di vista, pertanto, la relazione Harbour è importante, e lo dico proprio per i giovani del nostro continente, per tanti che ci avvicinano e ci dicono di essere attenti alle trasmissioni - non parliamo poi dei conflitti di interesse e dei monopoli di cui tanto si parla in questi giorni - e aggiungo che proprio per i giovani e per i bambini è importante che pronunce dell’Unione europea avvengano in questa materia. Relazione Lulling A5-0181/2001
costep_2001-07-03_8_5	Signor Presidente, a me, rappresentante eletto nelle liste del Partito dei pensionati in Italia, era stato detto: Cosa vai a fare a Strasburgo? Non si parlerà mai di pensioni! Ebbene, ora le parole della signora Commissario Anna Diamantopoulou sono state miele e zucchero alle mie orecchie. Io plaudo a questa iniziativa: è un gran giorno per i pensionati di tutta Europa! Complimenti a tutta la Commissione e alla signora Diamantopoulou! Credo che la parte più importante sarà ora vigilare sulla cassa delle pensioni, mettere a guardia della cassa delle pensioni, nei quindici Stati, non la Banda Bassotti ma persone che hanno a cuore il futuro dei pensionati. Mi auguro che il Commissario sia d’accordo con me.
costep_2001-07-04_5_21	Signor Presidente, voglio richiamare l’attenzione dell’Assemblea e della Commissione su un aspetto, trattato anche brillantemente nella relazione, che certo è meno drammatico dei problemi di violazione fisica dei diritti umani, che purtroppo abbiamo di fronte, ma che attiene a un punto nevralgico, vorrei dire centrale della vita democratica di ogni paese e soprattutto - ne sono convinto - della vita democratica del futuro delle società europee e mondiali: alludo al problema dell’informazione, a una questione che io ritengo centrale, quella cioè del pluralismo - ripeto questa parola, pluralismo - dell’informazione. In un momento in cui questo diventa un tema sempre più importante, in una fase storica in cui la televisione in particolare diventa un mass media di potenza e di effetti incredibili nella storia dell’umanità, garantire in Europa il pluralismo dell’informazione significa garantire la base di un futuro democratico. Non garantire questo significa esporre i nostri paesi e la nostra area ad avventure pericolose. Credo che il problema sia più importante proprio in vista dell’allargamento, perché entrano paesi che hanno esperienze nuove, entrano paesi che hanno più che mai bisogno di regole concrete. Bene, queste regole concrete in Europa non ci sono. La Commissione aveva, fin dagli anni '90, iniziato e formulato delle prime proposte di direttive, il Parlamento europeo ha più volte ripreso queste idee, ma sembra che tutto si sia fermato. Sembra anzi che ci sia un’idea che circola e che io ritengo pericolosa: che la concorrenza mondiale, in particolare americana, debba favorire le concentrazioni piuttosto che garantire il pluralismo. Se è così, vi dico che è un grande errore. Il bene maggiore, il bene massimo è la democrazia. Io chiedo che questo Parlamento e la Commissione riprendano questo tema e che si arrivi rapidamente a una direttiva su questo punto.
costep_2001-07-05_1_12	Signora Presidente, in un articolo che appare oggi su un giornale italiano il Presidente Prodi richiama le conclusioni del Vertice di Göteborg in materia di sviluppo sostenibile come un esempio di governo della globalizzazione verso obiettivi di ridistribuzione mondiale della ricchezza e di tutela dell’ambiente. Mi concentrerò su quest'ultimo aspetto: è vero, con Göteborg la dimensione ambientale viene integrata nella dimensione economica e sociale. La protezione dell’ambiente non è più solo un’istanza morale ma un’opportunità per una nuova ondata di innovazione, generatrice di crescita e di lavoro. Ne è chiaro il valore politico: un punto di non ritorno nei confronti dei paesi membri ma anche dei paesi candidati e dei paesi terzi. All’indomani dell’annunciata volontà americana di rimettere in discussione il Protocollo di Kyoto, si tratta di una vera dichiarazione di intenti in vista dei prossimi appuntamenti internazionali: Genova, appunto, ma poi più specificamente Bonn e, successivamente, Johannesburg nel 2002. Ma ecco il punto: anche quando approdano a risultati di questa importanza i grandi Vertici internazionali non riescono a comunicare con i movimenti che vanno sotto il nome di Seattle e, soprattutto, non si incontrano con quella ben più profonda, diffusa e tacita domanda di sicurezza presente fra i cittadini, base sommersa di un iceberg la cui punta è rappresentata dal variegato mondo della protesta. Perché? Perché dunque il dialogo è così difficile, se non impossibile? Certo, c'è un aspetto di parata mediatica di questi Vertici che non è più sopportabile. Io credo anche, però, che sia crollata la fiducia nella capacità della politica di attuare quel tipo di impegni. Le ragioni non mancano e riguardano anche noi. Anche a Göteborg, quando si è trattato di passare dalle parole ai fatti, si è rinviato ad altra data: nessun Consiglio sostenibilità, nessuno scadenzario, nessun riferimento concreto all’applicazione di regole più ecocompatibili. Quando sarà il momento?
costep_2001-11-12_10_7	Signor Presidente, onorevoli colleghi, innanzitutto vorrei anch'io congratularmi con il relatore per l’ottimo lavoro svolto. Si tratta di un documento che illustra bene le difficoltà che il cinema europeo sta cercando affannosamente di superare da molti anni a questa parte. Desidero sottolineare brevemente due dei numerosi punti indicati nella proposta di risoluzione, che hanno richiamato la mia attenzione. In primo luogo, concordo pienamente con la richiesta di aumentare i fondi a favore dell’industria cinematografica. In effetti, considerato che il cinema è diventato un elemento importante del nostro patrimonio culturale - da tanti anni ormai, in Europa, c'è più gente che va al cinema piuttosto che nelle librerie - e tenuto conto dell’elevato potenziale dei posti di lavoro che questo settore comporta, non vi è dubbio che un maggiore sostegno finanziario comunitario ne faciliterebbe lo sviluppo. Ed è proprio questo uno dei punti dolenti. Senza incentivi, senza investimenti non c'è crescita, non c'è rilancio, ma non c'è neppure qualità. Per troppo tempo l’Europa è stata invasa da produzioni cinematografiche estranee alla nostra identità culturale, e spesso di dubbio livello qualitativo. Il che non c'entra, naturalmente, col diritto, anzi, col dovere al confronto, col pluralismo delle idee, ma l’Europa deve necessariamente salvaguardare e incentivare il proprio patrimonio cinematografico. Se si aggiunge, poi, la concorrenza operata negli anni '70 dall’emittenza televisiva, è facile capire perché centinaia, migliaia di sale cinematografiche sono rimaste per tanto tempo chiuse. In secondo luogo, condivido appieno il punto 18, dove si fa esplicito riferimento ad opere di restauro e di tutela del patrimonio cinematografico europeo. Occorre, infatti, stimolare le istituzioni pubbliche, gli enti locali, le associazioni culturali alla ricerca di vecchi film, cortometraggi, e poi al restauro del materiale filmato, garantendone quindi la custodia e la fruizione al pubblico. In Europa sono pochissime le cineteche degne di questo nome, veramente attrezzate ed efficienti. Spesso soffrono dell’esiguità dei contributi pubblici da parte dei governi degli Stati membri. Ebbene, l’Unione europea non può restare insensibile di fronte a questa ulteriore impellente esigenza, se vogliamo veramente tutelare la memoria e garantire il futuro della decima arte.
costep_2002-01-16_11_32	relatore - Signor Presidente, considerata l’importanza della materia vorrei soltanto chiedere una precisazione al Commissario. Vorrei ringraziarlo comunque per tutte le osservazioni formulate, che per me sono state certamente importanti, anche se rivendico - e domani rivendicherò - l’autonomia del Parlamento che decide in chiave politica e non per altri fatti. Tuttavia, mi sembra inconciliabile la risposta sull’emendamento n.147: mentre la Commissione è contraria all’aumento delle soglie - ciò che, com'è stato detto nel corso di audizioni, incontri e dibattiti all’interno della commissione giuridica, credo sia dovuto al fatto che si vuole che ci sia la più ampia utilizzazione delle direttive per gli appalti in generale - l’aumento delle soglie, secondo quanto dichiarato dal rappresentante della Commissione, comporterebbe proprio una riduzione degli appalti. Ora, l’emendamento n. 147 mira proprio ad allargare la base degli appalti, e non capisco dunque perché la Commissione sia contraria. Sarei grato al Commissario se adesso, più tardi, in privato, in qualunque modo, vorrà spiegarmi i contenuti che non vanno bene nell’emendamento n. 147. È importante, Presidente, perché non stiamo trattando materia di poco conto. Ripeto, se non è il caso di farlo adesso perché dobbiamo interrompere i lavori o passare ad altro, sono disposto, se il Commissario vorrà, ad incontrarlo anche dopo, perché mi spieghi qual è il problema dell’emendamento n. 147 che, dal mio punto di vista, mette tutti gli appalti, di qualunque tipo, al cento per cento, nelle condizioni di poter utilizzare le normative europee.
costep_2002-01-17_5_47	Come ho già detto più volte, signora Presidente, chiamandomi Fatuzzo non posso non parlare del nasello e del merluzzo! Qui si vuole cercare di salvare dall’estinzione le specie del merluzzo e del nasello che, a causa dell’inquinamento marino, diminuiscono in misura evidente anno dopo anno. Vorrei allora dare un suggerimento, signora Presidente, dopo aver detto che ho votato a favore e ribadito che è giusto quanto si dice in questo documento: non sarà che si possa riuscire - almeno per i pesci, visto che per gli uomini è un problema - a clonare i merluzzi e i naselli? In questo modo avremmo veramente risolto il problema del ripopolamento delle nostre acque; avremmo tanti merluzzi, tanti naselli e potremmo godere di questo ottimo prodotto della pesca!
costep_2002-03-13_3_191	Signor Presidente, signor Commissario, onorevoli colleghi, sicuramente la relazione Trentin getta le prime basi delle future, grandi scelte della politica economica. Bisogna però essere più incisivi e dettagliati nelle proposte, affinché esse non rimangano soltanto affermazioni di principio, ma possano trovare rapida attuazione. L’impegno della classe dirigente europea dev'essere quello di riscrivere il modello dell’economia sociale e di mercato, aggiornarlo e ripensarlo, riaffermando l’impegno sociale. Firmare sostegni generici a favore dell’innovazione, della formazione, della flessibilità, per poi smentirli nei momenti decisivi, diventa un fatto non solo irriguardoso ma sicuramente deleterio per l’intera classe lavoratrice. Oggi, per uscire dal guado, vanno contrastati gli interessi delle caste e delle corporazioni, in quanto non compatibili con il riformismo moderno. Più che scendere in piazza - o meglio far scendere i lavoratori - i sindacati dovrebbero chiedersi cosa sia entrato, tra il 1992 e il 2000, in tasca ai lavoratori a fronte di una produttività sicuramente ragguardevole realizzata dall’impresa. La proposta per una svolta occupazionale risiede in una nuova struttura contrattuale e una vera retribuzione flessibile. Il nuovo impianto contrattuale potrà essere un sistema regionale, territoriale, a metà strada tra la centralizzazione e la contrattazione d’impresa, con l’obiettivo di rafforzare il livello aziendale della retribuzione flessibile, dove la produttività viene creata e il contributo individuale valutato. Un grande apporto può realizzarsi con i piani aziendali di profit sharing, che prevedono l’acquisto di azioni ordinarie di impresa fino a una quota percentuale di profitti lordi. Si è constatato che le imprese che hanno maggior profittabilità sono anche quelle che utilizzano lo sharing per assicurare salari di efficienza ai loro dipendenti migliori. In USA le imprese che adottano il profit sharing tendono ad avere salari e rendimenti più elevati. La retribuzione di coloro che entrano nelle imprese con profit sharing aumenta, mentre chi le lascia subisce una riduzione sensibile della paga.
costep_2002-04-09_2_37	Signor Presidente, onorevoli colleghi, in primo luogo permettetemi di fare i miei complimenti a tutti i relatori coinvolti in questo grande dossier per il lavoro svolto. A mio avviso, la procedura di discarico costituisce un momento fondamentale e rappresenta un potere caratterizzante della nostra Istituzione, potere che ci permette di verificare, anno per anno, che le buone intenzioni, i proponimenti, ma anche le attese dei cittadini dai quali siamo eletti e delle quali per primi ci facciamo carico, vengano rispettati. Questo dossier è allo stesso tempo estremamente tecnico ed estremamente politico, e le conseguenze in entrambi i settori di decisioni prese in maniera affrettata o emotiva possono essere - e sanno essere, purtroppo - devastanti. È per questo che ogni anno, prima del voto, è necessario, secondo me, chiedersi non tanto se tutto è stato fatto in maniera ottimale, ma piuttosto se si sta andando nella giusta direzione, se si stanno dando le giuste priorità, se dall’azione esecutiva della Commissione e, nel loro piccolo, di tutte le altre Istituzioni, si desume la volontà di implementare al meglio, oppure no, le volontà dei due rami dell’autorità di bilancio. Concentrandomi in particolare sulla relazione del collega, onorevole McCartin, e quindi sul bilancio della Commissione, direi che tre aspetti debbano essere particolarmente sottolineati, così come già fatto peraltro dallo stesso relatore. In primo luogo, l’esercizio finanziario 2000 è stato caratterizzato dall’eccezionale eccedenza di bilancio, eccedenza che rivela una grave carenza nelle previsioni di bilancio. In secondo luogo, benché il 2000 sia stato l’inizio, per i Fondi strutturali e per gli aiuti di preadesione, di un nuovo periodo di programmazione che va fino al 2006, lo stesso non deve aver funzionato al meglio, dal momento che nell’attuazione si sono registrati tanti problemi. Infine - punto forse più importante dei due precedenti - il relatore ha ben fatto a richiamare l’attenzione sulla necessità di individuare, da un lato, quali sono gli elementi della gestione comunitaria sui quali dovrebbe fondarsi l’efficacia, ma che presentano tuttavia punti deboli, e, dall’altro, quali sono le componenti del sistema che favoriscono la frode e l’irregolarità. È su questi tavoli che, secondo me, si giocherà la partita di una sana e corretta esecuzione di bilancio nei prossimi anni.
costep_2002-04-10_3_94	Signor Presidente, in questa relazione - sulla quale ho votato a favore - si tratta della Comunità europea del carbone e dell’acciaio. Di questo ho parlato con un minatore della città di Gorno, in provincia di Bergamo, dove abito da lungo tempo, ed egli mi ha chiesto che cosa venivo a fare a Strasburgo oggi. Gli ho allora parlato di questa relazione finanziaria dell’onorevole Seppänen, ed egli mi ha invitato a far presente all’Assemblea - come sempre numerosa quando faccio le mie dichiarazioni di voto - che dobbiamo impegnarci a prestare maggiore attenzione a coloro che lavorano nelle miniere, proprio come questo minatore di Gorno, per estrarre per esempio il carbone, affinché possano vivere più a lungo, ammalandosi di meno durante la loro attività lavorativa. Mi auguro pertanto che nel bilancio della CECA si pensi anche a questo.
costep_2002-04-11_4_115	Signor Presidente, la Nigeria ha ratificato diverse convenzioni internazionali sui diritti umani, in particolare la Convenzione sui diritti civili e politici, sull’abolizione di qualsiasi forma di discriminazione nei confronti delle donne nonché la Carta africana sui diritti umani dei popoli. Nonostante questo, noi ci troviamo ancora una volta qui a parlare di violazione dei diritti nei confronti delle donne, a ricordare che permane in Nigeria la pena di morte, a ricordare che le pratiche attuali e i numerosi regolamenti che figurano nei nuovi codici di procedura penale della Sharia continuano a perpetrare una pesante violazione dei diritti umani, fino alla condanna a morte. Noi, insieme a tante donne e a tanti uomini dei paesi democratici, ci siamo mossi, ci siamo mobilitati, e questo ha permesso di salvare la vita a Safiya e a Hafsatu ma, nonostante questa vittoria, il Tribunale islamico di Bakori ha condannato a morte per lapidazione un’altra donna, Amina Lawal. Ora, non credo che possiamo continuare - anche se lo dobbiamo fare - a ricordare questi eccidi. Dobbiamo pretendere che la Nigeria, che si appresta a elezioni democratiche, che dev'essere per questo sostenuta dall’Unione europea, non solo - come è stato ricordato nell’ambito dell’accordo di Cotonou - consolidi la democrazia pluralista, la giustizia sociale ed economica, ma ponga anche un termine a queste violazioni. Credo che non potremo più permetterci di ricordare le continue violazioni e aspettare che succeda qualcosa. Dobbiamo muoverci con più determinazione e con tutti gli strumenti che abbiamo a disposizione.
costep_2002-05-14_2_82	C'è sempre un nesso, signor Presidente, anche se bisogna ascoltare con molta attenzione, tra le mie dichiarazioni di voto e la motivazione del mio voto favorevole o contrario. A proposito della relazione Foster, ad esempio, che riguarda la sicurezza aerea, a prima vista sembrerebbe non esserci relazione alcuna col fatto che, arrivando qui a Strasburgo in aereo, signor Presidente, pensavo proprio alla sicurezza aerea e a questa relazione, con la quale l’onorevole Foster giustamente chiede l’attuazione di determinate misure per avere voli sicuri. Riflettevo che la sicurezza che l’onorevole Foster ci prepara è talmente sicura che non vorrei che non ci fosse più, sugli aerei, quel movimento ondulatorio e cullante che consente di riposare anche quando si è tra le nuvole.
costep_2002-05-14_2_99	La relazione Torres Marques riguarda il turismo europeo. Non potevo che votare a favore, signor Presidente, visto il considerando O della relazione in cui si dice che i pensionati debbono essere considerati quali turisti da agevolare. Io proporrei però, signor Presidente, un programma ad hoc per il turismo degli anziani, che vorrei chiamare Programma Ulisse senior. Perché questo nome? Lei ha letto sicuramente, signor Presidente, come tutti noi, la Divina Commedia. Il grande Dante Alighieri scrive nella Divina Commedia che Ulisse, attraversate le Colonne d’Ercole, si imbarcò per nuove avventure sull’oceano. Ulisse era sicuramente un pensionato quando attraversò le Colonne d’Ercole: dopo tutta una vita passata a combattere a Troia e poi a ritornare a casa, da anziano riprese il viaggio. Ecco perché credo che un programma a favore del turismo della terza età dovrebbe esistere e chiamarsi Programma Ulisse senior.
costep_2002-05-30_4_48	Signora Presidente, cari colleghi, sono onorato nel presentare oggi, a nome della commissione per i bilanci, la seconda lettura del bilancio rettificativo e suppletivo n. 2/2002. La Commissione e il Consiglio ci hanno proposto di registrare in questo BRS la cancellazione dal bilancio 2001 di ben 10,5 miliardi di euro di pagamenti non effettuati. Ciò equivale a un cospicuo sottoutilizzo delle risorse disponibili, che verranno così restituite alle casse degli Stati sotto forma di rimborsi, pur non essendo stati azzerati i relativi impegni di spesa. La Commissione non ha, peraltro, predisposto alcun piano di riassorbimento dei pagamenti inutilizzati del 2001 né indicato se una parte degli stanziamenti inutilizzati del 2001 corrispondono ad impegni del 2000, che potrebbero quindi rientrare nel 2003 nella clausola di decadenza, e se quindi sarà possibile procedere ad alcuni disimpegni sugli stanziamenti annullati. In prima lettura il Parlamento si è opposto ad accettare questa situazione e ha presentato emendamenti per rafforzare i pagamenti di 4,5 miliardi di euro in quei programmi dove il resto da liquidare era più elevato. Cari colleghi, gli impegni presi dall’Unione debbono essere onorati e non può essere accettato, né ora né in futuro, che attraverso gli storni si vanifichi la corretta esecuzione del bilancio così come approvato da parte dell’autorità finanziaria. Dopo la prima lettura del Parlamento, la Commissione, pur cosciente della serietà della situazione, ha dichiarato che almeno per il momento non avrebbe potuto efficacemente e concretamente utilizzare gli stanziamenti supplementari. Prendendo atto di tali dichiarazioni, la commissione per i bilanci, dimostrando grande senso di responsabilità, anche al fine di rafforzare in modo corretto la cooperazione con il Consiglio e con la Commissione, ha deciso di tener conto di questa situazione e per tali ragioni, in una riunione straordinaria tenutasi ieri, ha considerato opportuno non confermare gli emendamenti al bilancio proposti in prima lettura, ma ha richiesto alla Commissione di impegnarsi a presentare una valutazione della situazione entro il 30 settembre prossimo e a suggerire, se fosse il caso, misure necessarie sia in termini di storno globali sia in termini di bilancio suppletivo. Il senso di responsabilità, di cui oggi il Parlamento dà prova, deve essere ripreso anche nei comportamenti delle altre Istituzioni, perché non possiamo nasconderci che lo stock dei RAL supera ormai i 100 miliardi di euro e che una migliore efficacia, coerenza e trasparenza si impongono nella gestione del bilancio comunitario. Per questi motivi e con queste considerazioni, onorevoli colleghi, vi invito quindi a votare a favore della relazione del BRS 2/2002 come adottato dal Consiglio e a votare anche a favore degli emendamenti al progetto di risoluzione, presentati dalla commissione per i bilanci.
costep_2002-09-02_1_21	Signor Presidente, questa estate scendo all’aeroporto di Roma; autostrada da Roma a Napoli; mi fermo a Cassino; di fronte a Cassino c'è un piccolo comune di 2 000 persone, San Pietro in Fine, che durante la famosa battaglia di Cassino, durante la Seconda guerra mondiale, è stato completamente distrutto. Di questo comune, San Pietro in Fine, non è rimasta pietra su pietra. I pochi abitanti rimasti vivi hanno ricostruito il paese alcuni metri più a valle. Orbene, io credo che i giovani debbano sapere quello che è successo; sarebbe quindi utile fare di San Pietro in Fine un luogo della memoria degli orrori della guerra e dell’utilità e l’importanza che ha avuto l’Unione europea in questi cinquantacinque anni nell’evitare le guerre in Europa.
costep_2002-09-03_2_33	Signor Presidente, signora Commissario, io accolgo invece con soddisfazione l’approvazione, oggi, di questo pacchetto di misure e semmai, se dobbiamo avere un rammarico, è che arriva troppo tardi: abbiamo perso inutilmente dieci anni in questo contenzioso antistorico fra la Spagna e la Gran Bretagna, ma tant'è, oggi finalmente abbiamo di fronte a noi una prospettiva diversa. Devo dire che, in ogni caso, tante difficoltà sono sorte perché il dossier è stato ed è oggettivamente un dossier complesso, che ha avuto certamente una vita non facile. Echi di questa difficoltà li abbiamo sentiti anche oggi in Aula, nonostante sia a tutti evidente che ci sono fior di ragioni economiche, di sicurezza, ambientali, di tutela dei consumatori: abbiamo sentito qual è il numero dei ritardi, qual è il livello di congestione del traffico aereo, qual è il costo che questa congestione comporta, quali sono i problemi di sicurezza di moltiplicare gli spazi aerei. Nonostante sia a tutti evidente che ci sono più che ottime ragioni per dar vita a questo pacchetto unico, anche oggi abbiamo sentito delle obiezioni, che prendono forme diverse: il richiamo un po' inusitato alla sovranità degli Stati; la collaborazione con i militari che improvvisamente diventa così fondamentale, e mi fa specie che in particolare l’estrema sinistra abbia questa sudditanza nei confronti dei militari; la confusione fra liberalizzazione e privatizzazione: tutte obiezioni che, a mio modo di vedere, nascondono in realtà una certa resistenza e il desiderio di conservare, di non cambiare, che è esattamente l’opposto di ciò che ci chiedono i nostri cittadini. Signora Commissario, ci sono molti temi in cui l’Europa deve fare dei passi indietro e non dei passi avanti e non deve invadere la vita e la competenza degli Stati nazionali; non è questo il caso. Questo è quello che i nostri cittadini ci chiedono, quindi vada avanti con determinazione, ci consegni un cielo unico in cui sia possibile per tutti viaggiare in sicurezza e in tranquillità.
costep_2002-09-24_2_105	Signor Presidente, ma questi cosmetici con cui molte donne si sono abbellite, a cosa sono serviti? Un pensionato anziano, povero mi ha detto: 'Io, con questi cosmetici che hanno reso così belle queste donne, mi sono rovinato! Ho speso tutti i miei soldi! Ora sono senza una lira, un pensionato povero, ma felice perché mi sono divertito nella mia vita?. Un altro pensionato, invece, mi ha detto: 'Io, invece, ho resistito alle tentazioni di queste donne che usano cosmetici, e adesso sono un ricco pensionato, ma sono dispiaciuto perché avrei voluto anch'io fare una vita più allegra, più simpatica, più in contatto con delle bellissime donne che usano cosmetici?. Che fare allora? Allora io ho guardato l’onorevole Roth-Behrendt, che sicuramente usa cosmetici non testati sugli animali. Che bella donna è l’onorevole Roth-Behrendt! Possiamo vedere tutti che i cosmetici che usa sono utili, forse anche più di quelli testati sugli animali. E allora, noi dobbiamo seguire l’onorevole Roth-Behrendt, e perciò ho votato a favore.
costep_2002-09-24_2_88	Signor Presidente, mi perdonerà la signora Commissario Wallström perché questa notte ho sognato anche lei. Ma perché? Perché avevo incontrato un OGM il quale mi diceva - nessuno di noi sa come sono fatti gli OGM - che a sua volta aveva sognato di essere Ulisse, legato per non cedere alle tentazioni delle sirene, e aveva visto un’OGM bellissima - assomigliava alla signora Wallström - che gli diceva: 'Seguimi, seguimi! Avrai una vita felice!? Ma era un sogno, signor Presidente; la realtà è diversa! E quindi ho votato contro questa relazione, anche se nel sogno tutto mi lasciava pensare che dovevo seguire le indicazioni della sirena Margot Wallström.
costep_2002-10-22_2_95	Signor Presidente, un 'grazie' va rivolto ai relatori, al presidente della commissione per i bilanci e alla signora Commissario. Abbiamo già detto che, come gruppo liberale, noi siamo abbastanza soddisfatti di questo bilancio, che ci appare assolutamente rigoroso e trasparente. Questo appartiene alla nostra cultura. Aggiungo però subito che, a mio parere, è anche un bilancio eccessivamente tecnico e solo timidamente politico. Le sue linee di fondo sono accettabili, in particolare appunto per quanto riguarda la riforma e l’ampliamento, che ritengo essere la sfida più importante che abbiamo di fronte. Ma proprio perché è una sfida, noi dobbiamo scommettere in modo politico, in maniera più decisa e soprattutto più visibile per tutti i cittadini europei. Ritengo anch'io, com'è stato detto dal presidente della commissione poco fa, che la procedura vada assolutamente riformata. Occorre un’evoluzione tecnica della procedura, una semplificazione e in particolare anche un’evoluzione in termini culturali e politici, delimitando in maniera ottimale, non riduttiva, i poteri del Consiglio, per un colloquio più proficuo, più attento e soprattutto più contingente. Occorre una filosofia di fondo del bilancio europeo, una filosofia di fondo che significa responsabilità amministrativa condivisa, e non concentrata - ripeto, condivisa, che è davvero importante - con un ruolo più politico di questo Parlamento, che deve assolvere in maniera ottimale al suo compito, perché questo Parlamento, come tutta l’Unione, deve avere una fisionomia politica e dare risposte politiche. Mi soffermo soltanto su due aspetti tecnici. Il primo riguarda il problema della categoria IV, al quale la collega ha già accennato. Io aggiungo ancora qualcosa. Forse si pensa poco o troppo poco alla questione mediterranea, troppo poco alla questione mediorientale. Parliamo anche della ricostruzione, dell’Afghanistan e di questioni molto lontane, ma c'è qualcosa anche vicino a noi, che presto, troppo presto, dovremo affrontare in maniera più intensa e molto più decisiva. Aggiungo un’altra questione: la cultura. Sono del tutto insufficienti, infatti, i fondi impegnati per i giovani, per la formazione e per l’informazione.
costep_2002-11-19_2_82	Signor Presidente, avendo ascoltato anche il dibattito di oggi, capisco le ragioni per cui la Turchia chiede, al prossimo Consiglio del mese di dicembre, di fissare una data per l’avvio del negoziato. E io sono d’accordo, perché qui stiamo assistendo ad una sorta di commedia, iniziata dal Presidente Giscard d’Estaing ma ripetuta anche in quest'Aula oggi. Qui non è in discussione il rispetto delle condizioni per l’ingresso della Turchia domani - e possiamo essere rigorosi nel chiederlo - ma si apre una discussione sul fatto che la Turchia possa o meno aderire in futuro e si teorizza una sorta di associazione diversa. Si cambiano le decisioni e si rimette in questione l’apertura di un credito con un grande paese - fondamentale per l’Occidente e per l’Europa - che ha chiesto di diventare membro effettivo dell’Unione. Personalmente, condivido l’impostazione della relazione Brok e della sua risoluzione quando invita la Commissione a una cooperazione di preadesione rafforzata e quando invita il Consiglio ad assumere una posizione più coerente di quella a volte espressa dal Parlamento, ma non l’emendamento Ferber - contro il quale voterò domani - perché, se fosse approvato, tutta l’impostazione della relazione e della risoluzione Brok sarebbe sovvertita, non avrebbe senso. E ci sono buone ragioni: un grande paese che pratica un Islam moderato, pro occidentale, che può avere un grande significato culturale vicino a noi, che può dare sostanza a una politica estera e di difesa dell’Unione ha il diritto di avere da noi parole chiare. Mi auguro che domani, respingendo l’emendamento Ferber - io del Partito popolare europeo lo farò - si possa compiere un passo in avanti in questa direzione.
costep_2002-11-21_4_30	Signor Presidente, signor Commissario, concordo con quanto affermato dal Commissario Monti in una recente intervista e cioè che il consistente divario dei tassi di crescita e di disoccupazione, che penalizza l’Europa nei confronti degli Stati Uniti, è determinato in misura rilevante dalla persistenza, nel nostro continente, di strutture economiche molto meno aperte alla concorrenza. Ritengo che un’economia aperta alla concorrenza e competitiva consenta di realizzare concretamente positive ricadute sociali nei paesi europei. Il Commissario ne deduce la necessità di una politica della concorrenza ancor più vigorosa che negli Stati Uniti e occorre riconoscergli il merito di averla perseguita, anche accettando il rischio di incorrere in qualche errore o comunque in valutazioni diverse da quelle effettuate da istanze giurisdizionali, in alcuni casi chiamate a giudicare. Credo che, sugli aiuti di Stato, in particolare, si giochi, nei prossimi anni e nell’attuale congiuntura economica negativa, una sfida importantissima per l’Europa. C'è il tentativo di recuperare gli aiuti di Stato, unitamente al protezionismo e all’interventismo statale in economia: una via pericolosissima! I Trattati hanno avuto la saggezza di porre limiti rigorosi agli aiuti di Stato e ritengo che questi limiti vadano mantenuti e ribaditi anche in circostanze in cui i governi chiedono, e chiederanno sempre di più, di abusare e dispensare a piene mani aiuti di Stato. Vi sono altre questioni aperte: gli ex monopolisti pubblici, a partire da EDF, Enel, France Télécom, Deutsche Telekom, aiuti di Stato al sistema radiotelevisivo, quelli in caso di ristrutturazioni industriali e, in questo senso, anche gli aiuti di Stato sotto mentite spoglie. Signor Presidente, concludo dichiarando che i Radicali italiani voteranno a favore degli emendamenti Riis-Jørgensen ed Evans, che restituiscono un maggior equilibrio alla relazione Herzog.
costep_2002-12-17_2_75	Signor Presidente, giovedì prossimo incontrerò, alle 15, il professor Alexis Valas e gli studenti dell’Università Robert Schuman di Strasburgo che, venuti a conoscenza delle dichiarazioni di voto dell’onorevole Fatuzzo, hanno chiesto una lezione sull’argomento. A questi studenti io dirò che, per quanto riguarda la relazione Damião, ho votato a favore e ho chiesto proprio quello che loro mi chiederanno, cioè che chi lavora esposto all’amianto deve avere l’autorizzazione dall’Europa di lavorare metà giornata, pur essendo pagato per intero, e che questo costo deve andare a carico di tutti gli altri lavoratori che hanno la fortuna di lavorare in un ambiente più salubre, un ambiente che non li porta a malattie gravi come l’asbestosi.
costep_2003-01-16_4_15	Signor Presidente, signor Commissario, signor Presidente della BERS, onorevoli colleghi, per prima cosa permettete che io porga le mie congratulazioni al relatore per l’analisi attenta svolta sull’attività della BERS. Le scelte delle attività economiche debbono saper coniugare la dimensione locale con quella internazionale e richiedono l’erogazione di un credito che favorisca non solo l’emergere di iniziative ben radicate sul territorio ma anche la loro diffusione su altri mercati. Compito della BERS è sicuramente l’affermazione di questo aspetto, ma è maggiormente importante ricercarlo ed affermarlo nei paesi a scarso sviluppo industriale che hanno maggiore necessità di sostegno e di rilancio. Se per il raggiungimento di questo obiettivo accade di assumersi rischi e, in alcuni casi, perdite non previste, non bisogna per questo eliminare iniziative e investimenti programmati, ma trarre nuove esperienze per una gestione del credito più attenta e una lettura dei rischi più approfondita. Questa banca assume poi, nella gestione del credito, anche una configurazione etica. L’impegno istituzionale è quello di investire in tutti i paesi che si ispirano ai principi democratici e sono determinati a promuovere l’economia di mercato. La prima volta, la banca chiede ai clienti progetti validi, con prezzi di mercato correnti; esige altresì che nell’ambito operativo da finanziare non esistano conflitti di interesse o posizioni dominanti e che, in ogni caso, siano rispettati gli interessi della collettività. Nel settore pubblico la BERS invita all’adozione della massima trasparenza per garantire la concorrenza e la parità di trattamento ai partecipanti al mercato. Apprezzabile e condivisibile è il punto di vista del relatore quando stimola la stessa al sostegno delle piccole banche locali che, a loro volta, debbono dedicarsi alla gestione del piccolo credito. A questo punto, Presidente, mi consenta di lanciare un allarme: il sistema creditizio delle piccole banche va scomparendo o sta ridimensionandosi notevolmente. Questo è un fatto preoccupante perché nessuna manovra economica o finanziaria, la migliore possibile, può essere sostitutiva dell’appoggio che le piccole banche hanno da sempre offerto alle piccole e medie imprese. Dobbiamo rilevare anche che il piccolo credito, in molti Stati membri e in particolare in quelli dell’allargamento, è del tutto trascurato e ciò fa salire di giorno in giorno la financial exclusion, intesa come l’esistenza di gravi lacune nella fornitura di servizi finanziari del microcredito nei territori economicamente più deboli, dove si affaccia una forma di discriminazione, fondata su criteri geografici, il red-lining. Alla BERS, che ha già scelto di operare dall’Albania all’Ucraina, dal Kazakistan alla Moldavia, spetta contribuire affinché queste economie discriminate siano pienamente integrate nell’economica internazionale.
costep_2003-02-11_2_102	Signor Presidente, poco dopo aver visto la maschera italiana Pantalone, che mi ha consigliato sul voto sulla relazione Santini, ho visto un mafioso. Mi si è presentato un esponente della mafia, ridacchiando: 'Ha ha ha! Adesso avete la relazione Hernández Mollar che vorrebbe impedire a noi mafiosi di circolare liberamente in Europa. Debbo dirti, Fatuzzo, che mi sei simpatico quando ti ascolto fare le tue dichiarazioni di voto. Ebbene, anche se impedite ai cittadini di un qualunque Stato terzo di circolare senza visto, noi mafiosi siamo così bravi che riusciamo egualmente a entrare e a compiere i nostri atti criminosi. Non sarebbe meglio, allora, lasciare libertà di visto a tutti e controllare noi individualmente, se non ci volete, per fare in modo che non entriamo e combiniamo danni??
costep_2003-03-10_1_28	Signor Presidente, vorrei approfittare della presenza del Commissario, signora Reding, per rivolgerle una domanda precisa. Mi riferisco alla decisione della Commissione, decisamente un po' imbarazzante, di sopprimere la linea di bilancio B3-1026 nel settore dello sport, che sosteneva il programma intitolato 'Sport: misure preparatorie per una politica comunitaria?, e questo sulla base del bando n. 33 del 2002, pubblicato dalla DG Cultura e sport. I temi da trattare erano due: lo sport come strumento di educazione per i giovani e la lotta alla piaga del doping. All’improvviso la Commissione ha detto che non c'erano più i soldi perché i costi erano stati assorbiti dall’allargamento: una spiegazione decisamente incongrua, soprattutto perché molti progetti erano già arrivati e anche in considerazione del fatto che l’anno venturo - lei lo ricorderà, Presidente - sarà l’Anno dell’educazione dei giovani attraverso lo sport. Era, questo, un programma di preparazione a questo Anno, ed è stato soppresso: mi piacerebbe sapere perché.
costep_2003-03-26_3_138	Signor Presidente, io sostituisco indegnamente il collega Nisticò, relatore, che non può essere presente, e assicuro il Commissario che trasmetterò al collega i suoi ringraziamenti e i suo complimenti. Per informazione dei colleghi traccerò dunque brevissimamente una descrizione del provvedimento che domani voteremo e che, come il Commissario anticipava, costituisce un punto di incontro che la delegazione parlamentare al Comitato di conciliazione ha sostenuto, ha condiviso e la cui votazione positiva raccomanda all’Aula per la giornata di domani. Si tratta, come già anticipava il Commissario, di una modifica, della ventitreesima modifica della direttiva 76/769, relativa alla restrizione in materia di immissione sul mercato e di uso di talune sostanze e preparati pericolosi, cioè di quelle sostanze classificate come cancerogene, mutagene o tossiche per la riproduzione. La proposta è fondata sull’articolo 95 del Trattato e ha come scopo due principali obiettivi: da un lato, tutelare il mercato interno introducendo disposizioni armonizzate relative all’immissione sul mercato e all’uso delle sostanze sopra citate; dall’altro, conseguire un alto livello di protezione della salute pubblica e dell’ambiente. Giova ricordare che stiamo parlando in particolare di venticinque sostanze, di cui quattordici sono classificate come cancerogene della categoria 2, come ad esempio alcuni sali di cobalto, cadmio, benzopirene, coloranti azoici, eccetera; tre di queste sono classificate come mutagene e otto come tossiche per il sistema riproduttivo. Per esempio, è accertato che il cobalto induce effetti cancerogeni nell’animale da laboratorio e nell’uomo, in particolare il cancro al polmone e il tumore del tessuto miocardico; le polveri di cadmio, da parte loro, oltre al cancro del polmone possono produrre cancro del testicolo. Come si può quindi evincere da queste brevi esemplificazioni, trattasi di sostanze ad alta pericolosità. Nel corso di questo anno e mezzo, due anni di lavoro, nel febbraio del 2002 il Parlamento approvò in prima lettura due emendamenti che il Consiglio, nel giugno del 2003, in parte accolse adottando la sua posizione comune. Con la sua seconda lettura nel 2002, il Parlamento ha approvato un emendamento sui considerando. Siamo dunque alla fase finale di questa conciliazione, di questo trilogo e, come già veniva ricordato, il problema che era rimasto da definire era quello riguardante non le sostanze ma i prodotti in cui siano eventualmente presenti queste sostanze. Ebbene, l’accordo sull’unico punto che era in discussione alla conciliazione prevede che la Commissione presenti quanto prima una proposta legislativa volta a vietare l’uso di prodotti - questa volta prodotti - che contengano le sostanze classificate come cancerogene, mutagene o tossiche per la riproduzione, laddove però - e questa è una sottolineatura cui il relatore tiene molto - vi siano evidenze scientifiche che queste sostanze vengono rilasciate da tali prodotti comportando di fatto un’esposizione del grande pubblico ai rischi che sono stati sopra descritti. Per questo motivo la delegazione considera il risultato conseguito soddisfacente per il Parlamento e ne raccomanda all’Aula l’approvazione.
costep_2003-05-13_2_107	Signor Presidente, onorevoli colleghi, il 7 maggio un Commissario che non è oggi presente in quest'Aula - e me ne dispiaccio perché una volta tanto mi sarei felicitato con un Commissario - ha dichiarato: 'Per quanto riguarda la prevenzione delle epidemie animali abbiamo costruito un sistema all’avanguardia mediante la creazione di un Comitato veterinario di esperti che - cito - detta legge su ogni Stato membro, mentre in materia di salute umana non abbiamo voce in capitolo?. Ripeto, non abbiamo voce in capitolo, ma, detto per inciso, la Commissione finora non ha voce in capitolo nemmeno in quest'Aula. Questo paradosso corrisponde però ad una realtà che oggi viviamo. Io sono d’accordo con alcune indicazioni avanzate poc'anzi dal collega Mussa; teniamo però presente che tu, Antonio, inciti - come tanti di noi, peraltro - a delle riforme strutturali, riforme delle strutture nosocomiche, ospedaliere e anche scientifiche. Le riforme strutturali bisogna innanzitutto votarle, volerle, e poi attuarle; e poi ci sono le tangenti e tutto il resto. Comunque, dobbiamo avere delle direzioni di marcia. Oggi, tuttavia, vi è un aspetto che, per quanto riguarda la nostra area, è legato a privilegi commerciali che hanno qui, a volte, la funzione che negli Stati comunisti, negli Stati totalitari, diciamo comunisti - c'è qualche piccola parentesi fascista e nazista, ma sono appunto parentesi - hanno gli interessi politici e di sistema. Abbiamo in realtà una situazione di zoonosi che è dilagante, incombente: le malattie sono cioè trasmissibili dall’animale all’uomo. La salute pubblica in Europa - qui da noi - corre dei rischi gravissimi e sempre crescenti, dal momento che il mondo si globalizza sempre di più e aumentano le zone ad alta densità demografica. Ora - e cito - 'da parecchi mesi l’Europa è colpita da ceppi di orthomyxovirus che causano - ripeto, causano oggi, sono cioè attualmente in corso, signor Presidente del Consiglio - gravissimi focolai di influenza aviana?. Qui, in Europa, oggi, c'è una serie di gravissimi focolai di influenza aviana, la cui pericolosità è spesso minimizzata. Perché? Per non ostacolare le grandi correnti di esportazione di derrate alimentari; se introducessimo la profilassi vaccinale, naturalmente essa inciderebbe sull’esportazione di queste derrate. Si è preferito quindi applicare lo stamping out, con l’abbattimento di interi allevamenti: 25 milioni di capi distrutti solo in Olanda e in Belgio! È vero che quei capi ci costano un dollaro al giorno - denaro che non diamo al mondo e nemmeno ai nostri disoccupati, a volte - ma è anche vero che poi sono sovvenzionati anche gli abbattimenti. Abbiamo quindi una situazione nella quale non sappiamo granché sullo specifico - badate, io, dopo alcuni, o tanti, anni non sono affatto sicuro nemmeno dell’HIV in relazione all’AIDS -; diciamo solo che gli infettivologi temono, al di là dell’andamento stagionale, un’esplosione in autunno. Ricordatevi che facemmo 600.000 morti in Italia - come una grande guerra mondiale - solo con la spagnola. Regolatevi! Questa non è l’Europa, ma l’assenza dell’Europa!
costep_2003-06-03_2_173	Signor Presidente, signor Commissario, onorevoli colleghi, una proposta di riforma, per quanto articolata, non può certo accontentare i molti sistemi di agricoltura che sono presenti in Europa. Così è stato fatale che il dibattito diventasse vivace e perfino distonico a seconda delle differenti sensibilità dei deputati. Per arrivare subito al nocciolo della questione che mi interessa preciso che io vengo dalla montagna e in questo dibattito intendo portare il parere di chi ci vive e ci lavora. Bene, per noi è positivo il passaggio dal mercato, quindi dalla produzione, all’azienda, come è positiva anche la proposta di trasferire allo sviluppo rurale i risparmi della modulazione. Nonostante le molte esitazioni verso la montagna, nonostante la montagna non sia mai nominata in questa riforma, possiamo dire che si intravede all’orizzonte. Finalmente e in maniera abbastanza seria si parla, per la prima volta, di multifunzionalità, che è un’esigenza irrinunciabile per certe zone periferiche svantaggiate. La multifunzionalità è esperienza da sempre in atto nelle zone di montagna dove, accanto al proprio impegno primario, si chiede all’agricoltore di controllare lo sviluppo dei boschi, di regimare i corsi d’acqua, di preoccuparsi della vita degli animali e di tenere in ordine l’ambiente a beneficio dell’agriturismo e del turismo. Questo implica anche la massima cura nella qualità dei prodotti tipici e dei prodotti di nicchia, che da qualche tempo stanno incontrando un grande successo e una certa remuneratività sul mercato. Anche questo può contribuire a convincere qualche giovane a non abbandonare la montagna. Ma non basta: il ruolo della multifunzionalità porta ad un valore aggiunto per la collettività ed è quindi giusto ricompensarlo adeguatamente. Non bastano più i ridicoli premi allo sfalcio; occorre un reddito integrativo fisso e dignitoso per chi lavora in montagna ed assolve a questi servizi a beneficio di tutti. Altrimenti l’esodo, che è già in corso, continuerà e lo spopolamento della montagna ne sarà l’inevitabile conseguenza.
costep_2003-06-03_2_80	Signor Presidente, questa notte ho sognato che i ministri delle Finanze italiano, francese, tedesco, portoghese e altri, mi dicevano: 'Vedi, Fatuzzo? Questa relazione dell’onorevole Belder sull’assistenza macrofinanziaria stabilisce di dare degli aiuti a quegli Stati che hanno bisogno di denaro per i loro bilanci. Ma allora avere un deficit nel bilancio può essere un fatto positivo? Perché non facciamo lo stesso qui, in Europa: premiamo chi ha un deficit e procediamo a una procedura di infrazione contro gli Stati che riescono ad avere un pareggio?? Al Parlamento la risposta.
costep_2003-09-24_3_9	Signor Presidente, la Convenzione ha compiuto un lavoro importante, consegnando all’Europa il testo di una Costituzione che contribuirà efficacemente alla costruzione del nostro futuro. Questo lavoro va difeso da detrattori ed oppositori, ma va ulteriormente migliorato - non è vero che non esistano margini per farlo - e va respinta la tesi di chi non vuole cambiare più niente, per evitare che tutto il lavoro compiuto finisca nel nulla. Io condivido e sostengo, perciò, l’opinione propositiva del Presidente Prodi, che vede il valore del testo ma coglie anche i limiti e i rischi che ne possono derivare. In concreto, indico correzioni che considero necessarie e possibili. Non mi riferisco a inadeguati contenuti e diritti sociali, che derivano, come si sa, dai concreti e attuali rapporti di forza. Non è un caso, per esempio, che la Costituente, che nel dopoguerra scrisse la splendida Costituzione italiana, avesse come Presidente il comunista Umberto Terracini, mentre oggi la nostra Convenzione è presieduta dal rispettabilissimo, ma moderatissimo, signor Giscard d’Estaing. Mi riferisco dunque a questioni strettamente istituzionali: primo, un Presidente del Consiglio a tempo pieno e in carica per un periodo lungo, anziché a rotazione, finisce per sovrapporsi al Presidente della Commissione ed entrare in contrasto con lui, determinando paralisi e crisi nelle Istituzioni; secondo, il voto all’unanimità va eliminato per tutte le materie, poiché il diritto di veto può bloccare in qualsiasi momento ogni processo innovatore; terzo, la politica estera dev'essere unica e dev'essere accompagnata da una forza militare europea che, superando la NATO, ci consenta di avere un ruolo, non soltanto autonomo ma equilibratore rispetto al dominio unipolare e imperiale oggi presente e incombente nel mondo.
costep_2004-11-16_1_120	Parlo in rappresentanza del Nuovo Partito Socialista Italiano. Il Consiglio ha deciso all’unanimità nel luglio 2003 sanzioni politiche contro il regime cubano a seguito della incriminazione di 75 dissidenti e della condanna a morte di 3 cittadini che tentavano di fuggire negli USA; un fatto che, purtroppo, si inseriva e si inserisce in un quadro generale di continue e ripetute violazioni e negazioni delle libertà fondamentali a Cuba, come confermato, anche di recente, dal COLAT. Il regime di Fidel, in forte difficoltà, a seguito di crescenti pressioni interne ed internazionali, diviene sempre più opprimente e repressivo, in particolare nei confronti delle nuove generazioni, che sognano un futuro di libertà, vera democrazia e sviluppo, un orizzonte nuovo ed aperto, incompatibile con l’attuale comunista. L’Europa prosegua dunque la ferma strada intrapresa, con una attenzione particolare, tuttavia, ad evitare in ogni modo ulteriori risvolti negativi per la popolazione, al fine di gettare le basi per un proficuo e rinnovato dialogo senza risentimenti tra il popolo cubano e l’Europa nel dopo Castro. Amici di Cuba, amici dei cubani, nemici di tutti i dittatori!
costep_2005-06-06_1_122	Signor Presidente, signor Commissario, onorevoli colleghi, la politica di sviluppo rurale rappresenta l’elemento più innovativo della nuova politica agricola comunitaria ed è fondamentale che il bilancio dell’Unione non sacrifichi la sfida più ambiziosa per il futuro delle nostre aree rurali. Tagliare i fondi allo sviluppo rurale significa togliere risorse alla sicurezza alimentare, alla tutela dell’ambiente, alle iniziative per valorizzare il paesaggio, alla qualità dei prodotti e alla creazione di nuovi posti di lavoro. La relazione approvata dalla commissione agricoltura attribuisce grande importanza alle misure di sostegno per i giovani agricoltori, che devono essere incoraggiati a non abbandonare le campagne e a orientare la loro attività in modo competitivo e sostenibile. È apprezzabile lo sforzo dell’onorevole Schierhuber di mantenere le risorse per lo sviluppo rurale, ma la riduzione delle percentuali di spesa obbligatorie su tre assi desta perplessità. Sarebbe stato più opportuno mantenere la proposta della Commissione, abbassare i tassi significa lasciare agli Stati membri più discrezione nella gestione delle risorse e quindi una politica europea più debole e meno incisiva. Anche in relazione all’iniziativa LEADER, andrebbe mantenuta la proposta della Commissione che prevede una riserva da destinare ai paesi più virtuosi nella spesa, per valorizzare e premiare i progetti migliori. È indispensabile, inoltre, che i piani di attuazione nazionali siano coerenti con gli obiettivi strategici comunitari e il rafforzamento dei partenariati rappresenta uno strumento essenziale per raggiungere questi obiettivi. Infine, per trasformare lo sviluppo rurale in una vera politica territoriale, è necessario che essa sia coerente e integrata con tutte le altre politiche comunitarie. Si tratta di elementi fondamentali della strategia di Lisbona e di Göteborg a cui non possiamo rinunciare se vogliamo rilanciare l’Europa, i suoi obiettivi e suoi valori.
costep_2005-11-30_1_205	Signor Presidente, onorevoli colleghi, la decima relazione sulla regolamentazione dei mercati delle comunicazioni elettroniche è un documento importantissimo per il settore, poiché fa un’analisi obiettiva e approfondita sull’andamento dei mercati, sia per quanto riguarda gli sviluppi tecnologici ed economici del settore, sia per le azioni rivolte alla concorrenza. Desidero rivolgere i miei sinceri complimenti per l’ottimo lavoro svolto alla collega, onorevole Toia, con la quale concordo sul fatto che il settore dell’AICT riveste un’enorme rilevanza, sia per l’economia comunitaria che dei singoli paesi, dato il notevole contributo che offre alla crescita occupazionale e allo sviluppo delle nuove tecnologie per il miglioramento e l’immediatezza delle comunicazioni. Occorre una normativa europea che regolamenti il rapporto produttore/utente, che permetta e garantisca che le tecnologie digitali siano alla portata di tutti, che i governi investano maggiormente in infrastrutture, ma soprattutto sostengano una libera ed equa concorrenza, assicurando così una superiore qualità dei servizi a prezzi sempre più vantaggiosi. Cinque sono le aree tematiche affrontate nella relazione. Primo: il miglioramento del servizio di internazionale, con una riduzione delle tariffe e una maggiore trasparenza nella fatturazione e nell’elaborazione dei contratti. Secondo: la determinazione di un quadro chiaro per la regolamentazione dei rapporti istituzionali tra la Commissione europea e il gruppo dei regolatori europei, una maggiore responsabilizzazione e il funzionamento delle nazionali - recuperando quindi la competitività - e incentivazione degli investimenti, soprattutto per i nuovi mercati emergenti. Terzo: il potenziamento delle offerte di affinché la connessione a banda larga sia alla portata di tutti senza limiti territoriali e nel più breve tempo possibile. Quarto: la tutela della salute dell’utente, come sostiene il relatore del Partito popolare, che appoggia pienamente la relatrice, onorevole Toia, auspicando che il Parlamento europeo accolga le raccomandazioni contenute nella sua relazione. Desidero, infine, rallegrarmi con l’onorevole Reading per il lavoro che sta svolgendo e che svolgerà in merito alla relazione sulla ricerca, a cui il gruppo del partito popolare europeo dà pieno sostegno.
costep_2006-02-15_1_46	Signor Presidente, si stima che l’Iran potrebbe acquisire armi nucleari entro un periodo compreso tra i tre e i dieci anni, benché il punto di non ritorno oltre il quale non si potrà più fermare tale sviluppo potrebbe essere raggiunto molto prima. Trattare con l’Iran è divenuto molto più arduo dopo la guerra in Iraq, che non solo è stata un disastro ma potrebbe rivelarsi un gesto di follia geopolitica. Non si può permettere che il regime iraniano produca armi nucleari. È un regime religioso fondamentalista, barbaro, vicino al terrorismo e antisemita. Il mondo si era abituato alla situazione di stallo in materia di nucleare tra l’Occidente democratico e l’Oriente comunista durante la guerra fredda, ma in quel confronto si è evitato il disastro perché da ultimo ambo le parti sono state razionali. I fondamentalisti religiosi dell’Iran non sono razionali. Un dispositivo nucleare iraniano potrebbe rivelarsi la più grande bomba suicida che il mondo abbia mai visto. In tale situazione tutte le opzioni sono rischiose, ma la più rischiosa è non fare nulla.
costep_2006-06-15_1_117	Signor Presidente, onorevoli colleghi, signori rappresentanti della Commissione, in una riunione del Comitato di gestione vino si è raggiunto un accordo per una modifica dei regolamenti (CE) n. 1622/2000, n. 884/2001 e n. 753/2002, al fine di consentire l’utilizzo di trucioli per l’invecchiamento del vino. Ho voluto presentare un’interrogazione orale, con il sostegno di oltre quaranta colleghi che desidero ringraziare, sull’ammissibilità di questa pratica enologica, perché ritengo che il Parlamento debba potersi esprimere su una questione che è solo apparentemente tecnica e che invece sottende importanti questioni relative alla qualità e al futuro del vino europeo. Si è voluto giustificare questa proposta con il necessario adeguamento ai paesi extra europei che già permettono tale pratica. Io mi chiedo, invece, se la specificità del vino europeo e la sua forza sul mercato internazionale non stiano proprio nell’alta qualità e nel rispetto delle pratiche tradizionali. La Commissione ha valutato gli impatti di questa proposta sui vini di qualità? Quali misure intende adottare per vietare questa pratica almeno per i vini di qualità? Per quanto riguarda l’etichettatura, la Commissione ritiene compatibile la mancata menzione sull’etichetta di questa pratica con i nostri orientamenti in materia di trasparenza? Infine, che cosa accadrebbe in sede di negoziato WTO se, invece di perseguire l’elevamento degli delle pratiche enologiche, noi adeguassimo tali pratiche al ribasso? Ringrazio la Commissione se vorrà chiarire questi punti, anche in vista della prossima riforma dell’OCM vino.
costep_2006-10-24_9_15	Signor Presidente, onorevoli colleghi, ringrazio l’on. Romagnoli per il supporto tecnico, affinché io possa presentare questa dichiarazione di voto sulla relazione dell’on. Graça Moura che istituisce il programma Cultura. Io ho votato a favore sperando nel futuro di questa Unione europea, ma desidero sottolineare che non c'è cultura se in Italia il governo social-comunista del presidente Prodi ha deciso, con l’articolo 85, comma 6, della legge finanziaria, di sottrarre una parte della pensione a 500.000 pensionati italiani che hanno lavorato in Svizzera, ignorando la sentenza della Corte di cassazione, secondo la quale questi stessi pensionati avrebbero diritto a percepire una pensione di quattro volte superiore. Questo non è giusto e mi auguro che cultura significhi anche rispetto dei diritti dei pensionati.
costep_2006-11-15_3_57	Signor presidente, onorevoli colleghi, l’Europa, per sostenere crescita ed occupazione, ha bisogno di ampliare il mercato, eliminando i troppi ostacoli burocratici che ci sono in questo settore. Tuttavia ciò non deve avvenire a discapito dei diritti dei lavoratori, né creare situazioni di sfruttamento o di dumping sociale. Sebbene dopo una forte battaglia parlamentare siano stati esclusi dalla direttiva originaria una serie di servizi di rilevanza sociale, quello che andiamo a votare rimane un testo ancora ambiguo, in cui non è ancora ben chiaro il confine tra questa direttiva e il diritto del lavoro e le tutele sociali nazionali. Per questi motivi, nonostante le rassicurazioni di questa mattina, chiediamo che la direttiva, nella sua concreta applicazione, rispetti le pratiche di concertazione nazionale e non eluda gli accordi collettivi di categoria. Chiediamo soprattutto una severa verifica dell’applicazione della direttiva, affinché non siano violate le norme a tutela dei diritti dei lavoratori e dei consumatori e le norme a tutela della salute e della sicurezza nei luoghi di lavoro.
costep_2006-12-12_18_38	Il risultato del voto sulla Direttiva Televisione senza Frontiere denota una grande maturità da parte del Parlamento. Infatti, grazie anche all’ottimo lavoro della relatrice Hieronymi, di tutti i relatori per opinione, del Consiglio e della Commissione, la direttiva offre uno strumento valido per promuovere la competitività dell’industria audiovisiva europea, lasciando un ragionevole spazio ai finanziamenti privati (non è una novità, i servizi audiovisivi vivono di pubblicità) pur garantendo il giusto livello di protezione per i consumatori e soprattutto per le fasce più vulnerabili (come i bambini e i disabili). Avrei preferito tuttavia un maggior coraggio, ad esempio per quanto riguarda l’introduzione del Product Placement. Pur essendo d’accordo con chi vuole garantire la creatività e l’indipendenza degli autori, così come la qualità dei prodotti, devo tuttavia ricordare che nel 2007 e sul mercato globale questa pratica è una realtà, e che rifiutare questa verità vuol dire rischiare di perdere competitività, finanziamenti e quote di mercato. Mi auguro che la maggior parte degli Stati Membri sappia dimostrare un maggior coraggio e una maggiore apertura di quanto hanno fatto finora queste istituzioni.
costep_2007-02-14_11_22	Signor Presidente, signor Commissario, onorevoli colleghi, questa relazione segna una pagina felice del Parlamento europeo per molte ragioni. Innanzi tutto, perché l’intreccio inscindibile tra economico, sociale e ambientale, come è già stato detto, passa dal livello delle affermazioni rituali e si manifesta nel concreto. Basta confrontare il titolo con i contenuti per apprezzare la svolta. In questa relazione è detto con chiarezza quanto da tempo figura nelle prospettive delle Istituzioni comunitarie. Gli indirizzi delle politiche economiche devono integrare la dimensione sociale e quella ambientale, nel senso che queste ne sono il tratto fondamentale. Non si tratta solo di combinare al meglio tre aree equivalenti, ma di essere consapevoli che lo sviluppo economico si basa sulla coesione sociale e sull’allarme ambientale. In secondo luogo, perché la competitività chiede compatibilità, occorrono interventi in settori precisi, come ricerca e sviluppo, energia e ambiente, e obiettivi a loro volta precisi nella creazione di piena e buona occupazione, di garanzia e di dignità e sicurezza alle persone che lavorano, attenzione alle esigenze di flessibilità dei due lati del rapporto di lavoro, con strumenti non solo di conciliazione ma anche di ridistribuzione dei ruoli. E ancora, perché il metodo di coordinamento può fornire risultati utili, indicando e scambiando non solo le buone prassi ma anche gli ostacoli, le difficoltà e i risultati negativi. Occorre sempre grande attenzione nel percorrere le vie dell’armonizzazione dovendo tener conto di contesti e ordinamenti che, pur simili, mantengono le proprie specificità. Ma conoscere non solo la proposta ma anche la procedura di attuazione e l’impatto che si è realizzato, agevola l’azione di tutti a livello europeo e a livello nazionale e territoriale. Infine, perché le decisioni degli Stati devono seguire a loro volta un approccio orizzontale integrato e la predisposizione dei piani e le priorità devono trovare corrispondenza nei bilanci nazionali.
costep_2007-04-25_3_14	Signor Presidente, onorevoli colleghi, condivido l’insieme della relazione dell’on. Swoboda. La svolta nella collaborazione con il Tribunale dell’Aia è stata sicuramente significativa, ma è necessario che il governo e tutte le forze politiche croate facciano uno sforzo ulteriore presso l’opinione pubblica per contribuire a chiudere definitivamente la pagina delle rivendicazioni nazionalistiche. Noi siamo a favore della futura adesione della Croazia perché vogliamo che questo paese, consolidando la sua appartenenza all’Europa e condividendone i valori e le politiche, possa accrescere il suo contributo alla stabilizzazione dei Balcani occidentali, a cui l’Italia attribuisce un’importanza fondamentale. In questo senso non è utile riaprire ferite dolorose. Vogliamo invece incoraggiare, come indicato nella relazione, un vasto processo di verità e riconciliazione di tutte le parti interessate, in Croazia e nei Balcani. Le rivendicazioni legittime riguardanti le minoranze in Croazia, e tra queste quella italiana, devono trovare piena risposta nel rispetto del diritto internazionale e di tutte le normative comunitarie, come del resto previsto dal negoziato in corso. La loro piena integrazione a tutti i livelli della vita del paese rimane un obiettivo fondamentale. Seguiremo il negoziato anche per questo motivo.
costep_2007-09-05_2_28	Signor Presidente, onorevoli colleghi, credo che questo dibattito ci stia permettendo intanto di superare, di fare un bilancio, ma anche di superare alcuni pericolosi equivoci, un primo equivoco. Noi stiamo discutendo di una strategia contro il terrorismo e non contro l’islam e ridurre le cause del terrorismo semplicemente al fondamentalismo islamico sarebbe una soluzione piuttosto superficiale, una lettura piuttosto semplicistica; così come mi preoccupano alcune espressioni che ho appena sentito: le mosche portano la guerra nelle nostre società! Opinione piuttosto generica, piuttosto violenta, piuttosto rozza. Pensiamo se in Turchia domani un deputato si alzasse nel Parlamento turco e dicesse le chiese cristiane portano la guerra alla nostra società quale sarebbe la sdegnata reazione di questo Parlamento? Vorrei anche dare un suggerimento al Commissario Frattini: sappiamo che il lavoro di repressione è assolutamente fondamentale, tanto quanto quello di prevenzione. Ma credo che i bilanci si debbano fare non con i presunti terroristi arrestati, ma con i veri terroristi condannati. Sarebbe utile un monitoraggio, una ricognizione su quanti sospetti terroristi sono stati arrestati in questi anni nei nostri paesi e sono stati successivamente scarcerati. Dal Consiglio abbiamo ricevuto alcune risposte, in parte parziali. Vorrei soffermarmi su tre punti qui quali abbiamo bisogno di un approfondimento: non ci è bene chiaro quale debba essere il ruolo di questo Parlamento, in che modo sarà realmente associato a questa strategia dell’Unione europea. Non crediamo che sia sufficiente, è stato ricordato da altri colleghi, una riunione ogni sei mesi tra il vicepresidente, il presidente della commissione per le libertà pubbliche e il Consiglio. Crediamo che occorra una qualità e un’intensità di condivisione che non può limitarsi a questi appuntamenti formali e rituali. Non ci è chiaro che cosa accadrà delle funzioni di coordinatore dell’Unione europea nella lotta contro il terrorismo. Ci è stato spiegato che questa funzione è innanzitutto legata a fornire valutazioni strategiche e a diffondere informazioni. Quando una nostra commissione ha avuto l’occasione di parlare con il signor De Vries, ci è stato confessato che quella funzione era assolutamente priva di contenuti e di strumenti. In questo caso, credo che nulla possa essere più dannoso di una funzione istituzionale che non abbia strumenti per poter esistere e per potersi rappresentare. Infine, signore presidente, non è chiaro in che modo si orienterà la Presidenza portoghese sulla cooperazione euroatlantica. Vorrei tornare alla domanda molto semplice e molto schietta che era contenuta nella nostra interrogazione. L’interrogazione diceva: Questa cooperazione sarà perseguita con metodi conformi all’articolo 6 del trattato come raccomandato da questo Parlamento al termine dell’inchiesta sulla CIA? Abbiamo bisogno di una risposta chiara! Una strategia comune ha senso se condivide il rispetto profondo per i diritti fondamentali dei cittadini e non sempre è stato così. Apprezziamo l’iniziativa del Vicepresidente Frattini su un questionario da diffondere tra gli Stati membri dell’Unione europea per capire quali strumenti abbiano messo in campo e che risposte abbiano prodotto questi strumenti, anche sul piano del rispetto dei diritti fondamentali dei cittadini, ma in tal senso anticipiamo che questo Parlamento intende promuovere comunque un monitoraggio sulle conclusioni della commissione d’inchiesta sulla CIA e chiedere in sede formale: quale seguito hanno dato il Consiglio e la Commissione alle molte richieste che erano contenute in quelle relazione? Signor Presidente, concludendo, mi sembra di poter dire che la lotta al terrorismo ha bisogno di un alto livello di consenso sociale e occorre vigilare sui principi dell’articolo 6 del trattato. Evitare abusi, evitare semplificazioni, è l’unica via per garantire questo consenso.
costep_2008-01-16_15_44	Signora Presidente, onorevoli colleghi, grazie alle relatrici per la relazione completa ed articolata e brevemente mi soffermo su un aspetto. In Georgia abbiamo avuto le elezioni, elezioni che l’OSCE conferma come regolari e che la Russia contesta, elezioni che hanno rieletto il Presidente uscente Saakashvili, che tra mille difficoltà ha tentato di portare la democrazia nel paese, scardinando la vecchia diplomazia post-sovietica e aprendo all’Occidente, alla NATO e all’UE. Proprio questa apertura ha causato la ritorsione della Russia di Putin che ha sempre favorito, tra l’altro, le rivolte autonomistiche in Ossezia del Sud e Abkhazia. Ma al di là della situazione geopolitica, un altro fattore di frizione con la Russia sono oggettivamente gli oleodotti e i gasdotti in territorio georgiano, destinati a portare ad ovest il petrolio e il gas dell’Azerbaigian. Io ritengo che in uno scacchiere caucasico che, ricordiamo, è percorso dalla guerra strisciante tra Armenia e Azerbaigian, dalla questione cecena, dal contrasto turco-armeno e da cento altri problemi, avere un paese democratico e nostro alleato, che oltretutto offre un’alternativa energetica a Mosca, costituisce un fattore di strategica importanza. Dunque, rafforziamo concretamente questa sinergia.
costep_2008-01-23_6_26	Signora Presidente, onorevoli colleghi, grazie per la presentazione di questo pacchetto energia e cambiamento climatico, sulla cui priorità siamo assolutamente d’accordo. Nella direttiva sulla promozione delle energie rinnovabili quali fonti di energia, tuttavia, non mi pare sufficientemente sottolineata l’urgenza di promuovere tecnologie di conversione diretta della biomassa in gas, che permettono tante applicazioni, in particolare per l’efficienza complessiva rispetto alla combustione convenzionale. Un altro rilievo che sento il dovere di fare riguarda la direttiva per lo stoccaggio dell’anidride carbonica. Innanzitutto, l’aiuto finanziario sembra favorire particolarmente il settore del carbone e del petrolio. Tale scelta non è condivisibile, considerando che esistono opzioni diverse per la cattura dell’anidride carbonica in processi di produzione di energia, come ad esempio l’impiego di microalghe in acqua. Un’ultima osservazione: se proprio dobbiamo usare il carbone, promuoviamo almeno la tecnologia della conversione in gas più pulita e più efficiente. Naturalmente mi riservo di esaminare i documenti finali.
costep_2008-01-30_17_21	Grazie Presidente, troppe volte quest'Aula ha discusso, in lunghi dibattiti, della questione israelo-palestinese. Tuttavia dobbiamo rilevare, oggettivamente, che il ruolo che l’Unione Europea è riuscita a giocare finora nella vicenda è del tutto marginale: tanti proclami, dichiarazioni di intenti, mozioni e documenti ma poi concretamente davvero poca consistenza nelle azioni. Ho visitato la Palestina di recente ed ho registrato un clima di sconforto, delusione e rassegnazione tra la gente, stanca di anni di promesse disattese: la situazione sta precipitando e si rischia seriamente di consegnare i territori palestinesi agli estremisti di Hamas. L’aria che si respira è pesante e sembra quasi ineluttabile il ricorso alla forza. Il tempo sta stavolta davvero scadendo: o l’Europa avrà la forza e la capacità di invertire questa impostazione di fondo o avremo, tutti, la responsabilità di non aver saputo fare abbastanza per evitare il peggio.
costep_2008-05-08_9_8	Signor Presidente, onorevoli colleghi, è con grande soddisfazione che faccio questa dichiarazione di voto sotto la sua presidenza, onorevole Morgantini, e a seguito anche dei graditi applausi dei parlamentari alle mie spalle. Voglio dire personalmente che, e questo riguarda la mia persona come singolo deputato e anche come rappresentante del Partito pensionati, ho votato contro questa relazione che regolamenta le lobby perché sono rimasto negativamente impressionato dal fatto che si dà per scontato e quindi si regolamenta che i parlamentari europei vengano influenzati nelle loro decisioni da altre persone. È vero, io sono stato sempre influenzato nelle mie decisioni da Carlo Fatuzzo, solo da Carlo Fatuzzo e da nessun altro che Carlo Fatuzzo, trovo quindi molto strano che si accetti questa possibilità. Se proprio qualche cosa si dovesse, si debba, fare per farci comprendere meglio i documenti su cui votiamo, dovremmo avere a disposizione degli esperti che dicono ciascuno il contrario dell’altro e poi noi con la nostra intelligenza decidiamo. Concludo domandandomi e domandandole, presidente: chi ha influenzato la decisione di regolamentare le lobby? Quindi c'è una lobby, la lobby delle lobby, che ha influenzato il provvedimento sulle lobby!
costep_2008-06-05_2_36	Saluto con favore l’istituzione Unione per il Mediterraneo che aiuterà a migliorare e intensificare le relazioni con i partner mediterranei e favorire la conoscenza reciproca, la crescita, l’occupazione e l’istruzione nell’EU e nei 12 paesi extra-europei partecipanti. Promuovere pace e democrazia, il controllo dell’immigrazione, i rapporti economici, la fornitura di materie prime con i paesi del Mediterraneo sono storicamente punti nodali della politica di vicinato del mio paese. Bettino Craxi, in questo, è stato un pioniere. L’Unione per il Mediterraneo servirà a facilitare la realizzazione di progetti transfrontalieri importanti per tutta l’area che serviranno a migliorare le autostrade del mare, intervenire contro l’inquinamento marino, migliorare la protezione civile, creare una maggiore integrazione del mercato energetico e sviluppare nuove tecnologie rinnovabili. L’Unione per il Mediterraneo dovrà contribuire a promuovere la democrazia e la soluzione di conflitti che ancora destabilizzano Medio Oriente e Sahara occidentale anche attraverso l’apporto del lavoro svolto dell’Assemblea Parlamentare EUROMED che dovrà essere pienamente coinvolta.
costep_2008-09-04_9_21	Signor Presidente, voto a favore di questo documento, ma voglio sottolineare che si tratta dell’ennesimo atto di questo Parlamento approvato a sostegno del rispetto dei diritti umani in questa area del mondo: quali sono gli effetti delle nostre dichiarazioni? Purtroppo, quasi nulli, al di là della solidarietà politica espressa. Su questa vicenda l’Europa - se vuole essere credibile - deve parlare una sola voce e porre la sicurezza internazionale al di sopra dei singoli interessi nazionali. Io ritengo imprescindibile trovare un equilibrio tra due esigenze: ai palestinesi uno Stato libero ed indipendente, agli israeliani la sicurezza di vivere nel proprio territorio, libero da attacchi e minacce. Se si scindono i due aspetti, diventa piuttosto complicato trovare una sintesi credibile ed una soluzione duratura. Mi auguro che, in futuro, la nostra Unione Europea, così interessata alla pace in quest'area del mondo a noi prossima, sappia giocare, più che in passato, un ruolo di efficace mediazione.
costep_2009-01-13_9_99	Egregio Presidente, onorevoli colleghi, voto favorevolmente alla relazione esposta dalla collega Breyer, relativa all’immissione sul mercato di prodotti fitosanitari. Ne condivido le finalità e gli scopi, che sono quelli di assicurare un elevato livello di tutela sia della salute dell’uomo sia dell’ambiente. Infatti, l’Unione Europea ha sempre tenuto in particolare considerazione le tematiche inerenti all’ambiente e questo regolamento è un ulteriore tassello volto a raggiungere questo obiettivo. Inoltre, sono convinto che sia giusto prevedere che le sperimentazioni sugli animali siano mantenute al minimo e siano effettuate solo in caso di assoluta necessità e che si promuova l’uso di metodi alternativi, affinché questi animali non soffrano inutilmente.
costep_2009-02-18_20_10	Signor Presidente, onorevoli colleghi, esprimo il mio più convinto sostegno ad ogni iniziativa tesa al potenziamento dell’Unione per il Mediterraneo. In quest'ottica auspico il rafforzamento del ruolo parlamentare dell’Assemblea parlamentare euro-mediterranea, anche attraverso l’intensificazione delle relazioni con i partner mediterranei, la possibilità di presentare raccomandazioni alle riunioni dei Ministri degli Affari esteri, la partecipazione come osservatore alle riunioni dei capi di Stato e di governo, dei Ministri nonché alle riunioni preparatorie degli alti funzionari. Sottolineo la necessità di rafforzare il ruolo e le iniziative del Fondo euro-mediterraneo di investimento e partenariato e la creazione di una Banca euro-mediterranea per gli investimenti da tempo annunciata e non ancora realizzata. Apprezzo la proposta di creare, sullo schema delle omologhe istituzioni europee, un’Assemblea euro-mediterranea delle comunità regionali e locali, al fine di ottenere un maggior coinvolgimento delle regioni e delle città, e un Comitato economico e sociale euro-mediterraneo per il coinvolgimento delle parti sociali e delle organizzazioni della società civile. Accolgo con grande favore anche la proposta di creare una Comunità euro-mediterranea dell’energia, nel quadro di una politica tesa a realizzare progetti su ampia scala nei settori delle energie rinnovabili e delle infrastrutture energetiche. Auspico inoltre un ruolo dell’Unione sempre più efficace nella ricerca della pace, nella risoluzione dei conflitti, nel rafforzamento della democrazia, nella difesa della libertà religiosa e nella lotta al terrorismo, al traffico di stupefacenti, alla criminalità organizzata e alla tratta di esseri umani. L’Unione, infine, non può sottrarsi al compito di gestire in uno con tutti gli Stati interessati le politiche e i flussi migratori nell’area del Mediterraneo, da attuare non più e non soltanto in termini di sicurezza, legalità e repressione dell’immigrazione clandestina, ma anche e soprattutto in termini di politiche attive, fonti di regole condivise e di mirata e durevole occupazione.
costep_2009-02-18_27_5	L’agire non lucrativo, l’esperienza del non-profit rappresenta un fenomeno in continua crescita nello spazio europeo. In periodo di crisi economico finanziaria con forti ricadute sul piano sociale rafforzare un’economia basata sul beneficio sociale e non sul profitto è una scelta strategica che consente di temperarne gli effetti negativi e di proseguire nello sviluppo della strategia di Lisbona, realizzando uno degli obiettivi primari vale a dire la vocazione alla responsabilità sociale. In secondo luogo l’economia sociale è in grado di attivare azioni a livello locale diventando partner affidabile per le pubbliche amministrazioni che debbono progettare interventi a favore di fasce deboli della popolazione. Ben venga quindi un intervento del Parlamento europeo fondato sul riconoscimento normativo e statistico di realtà che operano e che sono radicate nel tessuto europeo a partire dalla loro capacità di realizzare obiettivi di natura sociale. Una visione sussidiaria che rappresenta un contributo fondamentale al modello sociale europeo.
costep_2009-02-19_10_204	Signor Presidente, sono a favore della relazione dell’on. Hanne Dahl e sostengo, citando l’articolo 1 dell’Ufficio delle pubblicazioni dell’Unione europea, che il suddetto è un organismo interistituzionale che deve provvedere, nelle migliori condizioni possibili, all’edizione delle pubblicazioni delle istituzioni della Comunità europea e dell’Unione europea. Sono d’accordo nella richiesta d’invito da parte della collega alle istituzioni europee a modificare le basi giuridiche degli organismi interistituzionali, in modo da poter consentire una chiara attribuzione della responsabilità amministrativa e politica poiché al momento è difficile da identificare. Sostengo che la fruizione delle informazioni costituisce il mezzo principale per avvicinare l’Unione europea ai propri cittadini e, a tale proposito, il multilinguismo deve essere lo strumento essenziale per concretizzare gli obiettivi dell’Ufficio delle pubblicazioni attraverso la pubblicazione simultanea della Gazzetta ufficiale in tutte le lingue ufficiali dell’Unione europea, in modo da consentirne la chiara comprensione a tutti, estendendo tale principio alla totalità delle attività svolte dall’Ufficio delle pubblicazioni.
costep_2009-03-09_15_12	Signor Presidente, onorevoli colleghi, noi riteniamo che in questa occasione molto importante - il 50° Anniversario del sollevamento del popolo tibetano e della fuga del Dalai Lama - è veramente rilevante che il nostro Parlamento si pronunci con una risoluzione e non con un semplice dibattito. Non è la prima volta: questo Parlamento è stato sempre con il Dalai Lama e con la causa della libertà del popolo tibetano e in questa occasione non possiamo tirarci indietro, anche perché la situazione non migliora. La situazione peggiora costantemente e siamo ancora sottomessi alla intimidazione proprio molto recente del governo cinese rispetto alla libertà dei tibetani. Quindi mi sembra importante che non solo parliamo ma anche decidiamo.
costep_2009-03-25_4_74	Esprimo il mio voto contrario riguardo alla proposta di risoluzione sull’accordo di partenariato economico interinale tra la CE e i paesi della SADC aderenti all’APE Non ritengo che l’accordo di partenariato economico abbia portato grandi vantaggi per gli esportatori dei paesi ACP verso l’Unione europea, dopo che gli accordi commerciali di Cotonou hanno esaurito la loro validità ad inizio 2008, anche se i prodotti dei paesi ACP possono entrare nel mercato dell’Unione europea senza essere sottoposti a dazi doganali o quote. In particolare, l’accordo non contribuisce a favorire lo sviluppo autonomo degli Stati, a creare quelle capacità che in futuro permettano ai paesi interessati di continuare lo sviluppo anche in assenza di interventi esterni. Inoltre, non ritengo spesso verificate le condizioni di buona governance, trasparenza delle cariche politiche e rispetto dei diritti umani, senza le quali è maggiore il rischio di danneggiare la popolazione di quegli Stati rispetto all’aiuto che viene.
costep_2009-03-25_9_19	Signor Presidente, onorevoli colleghi, () con soddisfazione della nuova volontà della Bielorussia di collaborare con l’Unione europea e con la comunità internazionale. Siamo molto cauti con Lukashenko, ma ben venga in questo ambito un nuovo corso. Non ci stancheremo di sottolineare la necessità di un complessivo e sostanziale cambio di marcia nel contesto del rispetto dei diritti umani. Su un punto ritengo che la Commissione potrebbe pretendere un comportamento più chiaro e lineare da Minsk, mi riferisco alla situazione dei bambini, decine di migliaia ospiti per alcuni mesi in famiglie europee. Per diversi anni il governo bielorusso ha avuto atteggiamenti assurdi, a volte incomprensibili, spesso annullando all’ultimo minuto i soggiorni dei minori, mortificando le famiglie ospitanti e dando un nuovo sonoro schiaffo ai bambini che, spesso orfani provenienti da situazioni familiari assai complicate, hanno risentito del tutto. Sulla vicenda cerchiamo di arrivare al più presto a un cambio di rotta.
costep_2009-04-02_10_36	Signor Presidente, il totalitarismo sovietico non ha solo imprigionato le persone. Purtroppo ha imprigionato anche la storia e i suoi documenti. Milioni di pagine di storia sono state tenute nascoste negli archivi segreti e tuttora di Mosca. Treni interi di documenti hanno trasferito milioni di documenti storici, in parte sottratti ai tedeschi ma in gran parte depredati direttamente o, come in Italia, attraverso i partigiani comunisti. Noi vorremmo che la nostra storia potesse essere accessibile. L’Europa deve chiederlo, deve ottenerlo. Documenti non consultabili: per esempio, sull’olocausto dei prigionieri militari italiani, sottoposti a tentativi di lavaggio del cervello, tenuti senza cibo, molto peggio che nei campi nazisti, morti fra mille sofferenze e sotto le torture, anche psicologiche, degli agit-prop comunisti sovietici ma purtroppo anche comunisti italiani.
costep_2009-05-05_11_47	Signora Presidente, onorevoli deputati, onorevole, la Commissione condivide l’opinione che lei ha espresso nel testo della sua interrogazione, secondo cui le decisioni della Commissione ovviamente hanno condotto alla vendita ordinata di taluni attivi di Olympic Airlines e Olympic Airways Services. Sono state certamente un successo per quanto riguarda la politica della concorrenza e dei trasporti. Lo stesso modello è stato utilizzato per Alitalia e potrebbe esserlo per tutte le compagnie aeree che versano in gravi difficoltà. Insomma, con questa decisione è nato un nuovo modello di compagnia aerea, quella che dovrebbe essere la compagnia aerea del futuro: non più compagnie statali ma compagnie interamente private. Questo è stato il lavoro che ha cercato di assecondare la Commissione, mi pare che questo obiettivo della privatizzazione sia anche quello di altre compagnie aeree, penso ad Austrian Airlines, Malev e Czech Airlines. In conformità del trattato tuttavia la Commissione deve restare neutrale per quanto riguarda la proprietà pubblica o privata delle imprese. La Commissione è favorevole al consolidamento del settore aereo comunitario che ritiene ancora troppo spezzettato soprattutto di fronte alla crisi attuale. Tale consolidamento non dovrebbe peraltro ostacolare la concorrenza in misura tale da compromettere il corretto funzionamento del mercato comune. Il controllo delle concentrazioni effettuato a tale scopo è di competenza della Commissione ai sensi del regolamento comunitario pertinente o delle autorità nazionali competenti, a seconda della dimensione dell’operazione di concentrazione in questione.
costep_2009-05-05_6_69	Il mio voto è favorevole. Parlando di politiche relative al consumo energetico, l’UE dovrebbe prendere come modello guida delle sue scelte le dichiarazioni fatte dal noto economista inglese Nicholas Stern: In periodi di recessione e di elevati prezzi del petrolio, ulteriori incentivi agli investimenti nell’efficienza energetica e spese per l’energia rinnovabile e per altri settori a basse emissioni di carbonio possono contribuire a stimolare l’economia. Quello che servirebbe, è cercare di creare una politica energetica capace di ridurre le emissioni di gas a effetto serra, di mantenere fede agli accordi presi in riferimento al protocollo di Kyoto e di sostenere il ruolo guida dell’UE nella lotta ai cambiamenti climatici. L’attuazione di tale protocollo apporterebbe un contributo molto importante sia al livello occupazionale, sia al livello di competitività in campo economico e sociale. L’attuale direttiva sull’etichettatura energetica 92/75/CEE, seppur valutata positivamente dal settore industriale e dalle associazioni dei consumatori, non può essere considerata al passo con l’evoluzione tecnologica e con l’innovazione del mercato energetico in quanto, prima di tutto, bisognerebbe eliminare questa situazione di stallo in tutti i territori europei al fine di poter attuare per i fruitori una nuova dimensione di vita.
costep_2009-09-15_4_6	Signor Presidente, onorevole colleghi, grazie vicepresidente Barrot e ministro Billström. Io già in data 31 agosto ho presentato un’interrogazione prioritaria alla Commissione. Vero è che è diminuito il numero dei migranti che arrivano sulle coste italiane e sulle coste libiche, ma perché è cresciuto il numero dei morti che invece il Mediterraneo continua ad accogliere. Purtroppo, il Mediterraneo è ormai diventato un cimitero a cielo aperto e il governo Berlusconi, quindi il governo italiano, ha adottato un accordo con la Libia che consente purtroppo il respingimento non solo di migranti, consente anche il respingimento dei rifugiati che provengono da paesi dove sono in atto persecuzioni, guerre civili, come la Somalia e l’Eritrea, e nega a questi poveri disgraziati il diritto di chiedere asilo, violando così non solo tutte le norme internazionali, ma viola soprattutto la Convenzione di Ginevra. Io vorrei ricordare a me stessa che il non respingimento è un principio che non conosce limitazione geografica e che non può essere assolutamente né mercanteggiato né negoziato. Non vorremmo continuare a pensare che questo accordo tra Italia e Libia si possa poi alla fine ridurre ad un pensiero di interesse economico che vale circa 5.000 miliardi di euro. Io intimo alla Commissione di non fare - se questa è la loro intenzione, l’intenzione della Commissione - di non fare un accordo tra l’Unione europea e la Libia simile a quello italiano, perché abbiamo visto che cosa ha prodotto questo accordo scellerato. Questo accordo, ripeto, ha purtroppo inflitto, costringe queste persone a subire delle torture, perché di questo si parla: i centri di detenzione nei quali vengono riaccompagnati in Libia sono, a quanto pare da notizie riportate da organi di stampa, ma anche da fotografie - per esempio, le fotografie che ritraggono molti di questi immigrati nel carcere di Canfuda a dieci chilometri da Bengasi - ecco quelle sono torture che io credo non trovino nessuna spiegazione in nessun patto di amicizia o patto istituzionale. Come sottolineato dall’UNHCR, il principio di non respingimento vieta di rinviare le persone in territori dove la loro vita può essere considerata in pericolo e dove la loro libertà possa essere minacciata. Riportare questa gente in Libia, che ricordo sempre a me stessa, non ha firmato e ratificato la Convenzione di Ginevra, sembra veramente una cosa incredibile. Tra l’altro, la beffa che si aggiunge è che in Italia è previsto anche il reato di immigrazione illegale per cui queste persone - io mi riferisco per esempio al clamoroso sbarco degli ultimi giorni del mese di agosto, dove hanno perso la vita tantissimi somali - quei pochi, credo 4 o 5 somali che sono usciti ad arrivare a destinazione sono stati, tra l’altro, accusati di immigrazione, quindi in questo momento sono perseguiti dalla legge italiana. Io chiedo alla Commissione adesso di passare davvero all’azione, di valutare se il patto Italia-Libia sia conforme al diritto internazionale e di dare finalmente una svolta decisiva non affiancandosi alla politica scellerata del governo italiano.
costep_2009-10-07_16_74	Signor Presidente, mi era stato detto di disporre anch'io di tre minuti, ma cercherò di stare nei due minuti. Condivido la soddisfazione già espressa da molti miei colleghi e credo che adesso sia giunto il momento di mettere in pratica, di attuare, il Trattato di Lisbona appena effettuate le ratifiche che, auspichiamo, avvengano davvero prossimamente. La commissione che presiedo sta facendo tutto il possibile già da un pezzo ma è importante, soprattutto, che il Parlamento prenda coscienza delle sue nuove responsabilità: non si lasci portar via, in linea di fatto, nessun pezzo della sua più ampia funzione legislativa. Vorrei però sottolineare un particolare, che non mi sembra sia finora emerso: i motivi per cui il popolo irlandese in precedenza aveva respinto il Trattato erano molti ma tra questi motivi vi era anche il timore, di una parte degli elettori, che l’ordinamento giuridico europeo potesse violare in Irlanda alcuni valori fondamentali inerenti al diritto alla vita e al concetto di famiglia. Questi timori sono stati fugati mediante dichiarazioni adottate dai Consigli europei del dicembre 2008 e del giugno 2009. Questo a me pare che sia importante per tutta l’Europa, non solo per l’Irlanda: si è chiarito infatti che l’acquis comunitario non tocca la sfera del diritto alla vita e della famiglia. È una precisazione che non vale solo per l’Irlanda ma per tutti gli Stati membri. In realtà non c'era bisogno di questa precisazione perché la Corte europea dei diritti dell’uomo, in diverse sentenze riguardanti la Francia, l’Inghilterra e la Polonia, aveva già statuito che in queste materie - il campo della vita, il valore della vita, il rispetto della vita, e la famiglia - bisogna lasciare agli Stati membri la possibilità di decidere secondo la loro storia, la loro tradizione e la loro cultura. Ma lo scrupolo irlandese ha avuto il merito di ottenere una formale chiarezza su questo punto, che ora riguarda appunto tutta l’Unione europea. Mi sembra che questo sia un fatto positivo che rende utile l’effettuazione del doppio referendum. Naturalmente sappiamo bene che la cultura europea è fatta della somma della cultura di tutti i paesi che ne fanno parte e noi tutti desideriamo che l’Europa non sia soltanto uno spazio economico, ma anche e soprattutto una comunità di valori. Ritengo dunque doveroso esprimere insieme soddisfazione e anche gratitudine all’Irlanda, per ciò che essa porta nell’Europa con la sua storia e con i suoi ideali. L’Europa aveva bisogno dell’Irlanda, non solo per ragioni tecniche inerenti ai meccanismi e alla struttura organizzativa, ma anche per l’apporto che l’Irlanda consegna a quella che stiamo cercando tutti: l’anima dell’Europa.
costep_2009-10-08_5_29	Signora Presidente, cercherò di essere breve. L’Italia è davvero un campione di libertà, anzi di libertinaggio - per così dire - come si evince dalla lettura dei giornali, che Berlusconi cerca di far tacere, che querela perché rivelano, tra l’altro, le sue storie private, attraverso cui sceglie anche i candidati politici. Le sue signore che vanno a trovarlo vengono compensate o con denaro o con promesse di candidatura. Questa è la situazione: Berlusconi comanda i media italiani. È vero, non ci sono leggi contro la libertà di stampa - non ancora. Berlusconi si appresta a introdurle. Solo ieri abbiamo abolito il lodo Alfano, che era legge inventata da Berlusconi per proteggersi dai tribunali e da tutti i processi che ha in corso. Ci troviamo quindi di fronte a questa situazione. È lecito chiedere all’Europa di occuparsi di questo problema? Certo, perché in Italia non ce la facciamo. Noi chiediamo all’Europa un’ingerenza umanitaria sul problema della libertà di stampa in Italia. Questo vogliamo che voi facciate e crediamo che sia importante anche per l’Europa se non vogliamo che ben presto il virus si diffonda anche qui.
costep_2009-10-08_5_31	Signora Presidente, onorevoli colleghi, vorrei razionalizzare un sentimento apparentemente ambiguo che provo dopo questa prima fase della discussione, perché mi riconosco pienamente nelle forti parole pronunciate dal mio presidente Daul, ma mi sono riconosciuto anche nelle parole del collega Sassoli, che apparentemente dovrebbe essere un mio avversario politico. Mi spiego meglio: sono schizofrenico io nel provare questa ambivalenza di sentimenti o sto cercando indebitamente di mediare tra il fatto che in Italia siedo all’opposizione, mentre qui mi trovo accanto al Popolo della libertà, nel Partito popolare? Credo di poter rispondere, sottolineando un contrasto evidente fra la grandezza e l’importanza dell’argomento della libertà d’informazione, argomento importantissimo. Se Montesquieu fosse vissuto oggi, non avrebbe parlato soltanto dei poteri legislativo, esecutivo e giudiziario, ma anche di altri poteri e al primo posto avrebbe messo il quarto potere, la stampa, che rappresenta un problema di libertà, di lotta alla schiavitù mentale, un problema di democrazia. D’altra parte, la goccia che ha fatto traboccare il vaso dopo mesi e mesi di un imbarbarimento di tutta la stampa italiana - consentitemi di dirlo, di destra e di sinistra; è caduta la qualità della stampa italiana, da mesi, perché la politica è veramente caduta in basso - è stata l’azione giudiziaria di Berlusconi. Beh, consentitemi: ho fatto il magistrato penale per quattro anni alla Corte di cassazione, nella Quinta sezione penale, dove si giudicava il reato per diffamazione a mezzo stampa. E quindi ha ragione l’onorevole Mario : ne ho viste tante di querele per diffamazione a mezzo stampa e nessuno ha protestato. È un diritto del cittadino difendersi anche rispetto a queste situazioni. Mi auguro pertanto che, cercando davvero di conciliare cose apparentemente opposti, si arrivi davvero a un nuovo e più alto modo di affrontare il problema per tutta l’Europa e non solo guardando l’Italia.
costep_2009-11-25_6_55	Signor Presidente, onorevoli colleghi, innanzitutto ringrazio la presidenza svedese per gli sforzi profusi in questi mesi, che hanno condotto tra l’altro all’approvazione del trattato di Lisbona. Finalmente, dopo dieci anni di impasse istituzionale, l’Unione europea, attraverso il rafforzamento della procedura di codecisione, potrà riprendere un percorso di crescita che è stato inopinatamente interrotto tempo fa. Certamente le nomine di questi giorni hanno mostrato, al di là delle più o meno discutibili qualità delle persone scelte, che le modalità di nomina sono lontane dai principi di trasparenza e responsabilità nei confronti dei cittadini di cui l’Unione europea si fa promotrice. È necessario un impegno di quest'Assemblea per un maggiore coinvolgimento futuro in negoziati che non possono e non devono essere condotti in segreto dagli Stati in seno al Consiglio. Spero infine che il 2009 possa concludersi con un accordo ambizioso da raggiungersi alla Conferenza di Copenaghen, dove l’Unione europea dovrà parlare con una sola voce per esprimere la propria opinione sui cambiamenti climatici.
costep_2009-11-25_8_22	Signor Presidente, la discussione relativa alla denominazione d’origine non rappresenta assolutamente gli interessi prioritari di uno o di pochi Stati membri, come a volte viene erroneamente inteso, bensì incarna il principio economico fondamentale di levelling the playing field. Tale principio, in linea con il trattato di Lisbona, mira a implementare la competitività europea a livello mondiale, promuovendo regole chiare ed equilibrate per le nostre aziende produttrici e importatrici di prodotti provenienti da paesi terzi. Si sta parlando quindi di una questione che riguarda l’Europa nel suo complesso. È per tale motivo che ritengo fondamentale un accordo sulla denominazione d’origine che si spinga al di là del singolo interesse nazionale o di gruppo politico e che lasci spazio alla volontà di implementare il mercato unico promuovendo la competitività e la trasparenza. Un passo avanti in tal senso è rappresentato dal riportare la proposta di regolamento relativa all’indicazione d’origine in Parlamento, così come era stata formulata dalla Commissione europea nel 2005. In tal modo, in linea con il trattato di Lisbona, il processo di codecisione tra Parlamento e Consiglio consentirà assolutamente di velocizzare l’approvazione di un regolamento di così grande importanza per l’economia e i consumatori europei. Dichiarazioni di voto scritte
costep_2009-12-14_18_19	Signora Presidente, onorevoli colleghi, in un contesto di pesante crisi economica, caratterizzato da fortissime ricadute sull’occupazione, con molti lavoratori che stanno per perdere il posto di lavoro e contemporaneamente con tantissimi giovani che non trovano la possibilità di un primo accesso al mercato del lavoro, è importante che l’Unione europea e gli Stati membri intervengano, sia con strategie globali che con strumenti mirati. Quello del microfinanziamento costituisce appunto uno strumento mirato alla persona, il cui obiettivo è quello di dare una risposta a tutti quei soggetti che, esclusi dal mercato del credito bancario e in difficoltà nell’inserimento nel mercato del lavoro, intendono avviare un progetto, un’attività economica, in ogni caso capace di generare reddito individuale e quindi di contribuire alla crescita generale. Nello specifico, se vogliamo che lo strumento del microcredito sia efficace e dia risultati duraturi nel tempo è necessario che gli Stati membri si attrezzino in modo adeguato, collegandosi anche con le realtà amministrative locali, più direttamente a contatto con le situazioni di crisi sociale e siano attivi nel rendere facilmente accessibile questo nuovo strumento. È importante sottolineare che l’efficacia nel tempo delle attività finanziate da strumenti di microcredito e la possibilità di realizzare una piena integrazione sociale dipendono in larga misura da contestuali programmi di orientamento, tutoraggio e formazione, che devono accompagnare il microfinanziamento. Allo stesso tempo, dati gli obiettivi da realizzare con lo strumento del microcredito, è necessario porre l’accento su un’azione fondamentale, quella della promozione attiva delle pari opportunità tra donne e uomini nell’accesso ai programmi di microfinanziamento. Infatti, sono le donne a essere particolarmente discriminate e svantaggiate, sia nell’accesso al mercato del lavoro che a quello del credito convenzionale. In generale, è confortante notare che il Parlamento europeo si esprime in modo unitario e condiviso sul tema del microcredito e su un contesto socioeconomico come questo. Tocca al Consiglio e agli Stati membri dare un segnale di serietà e di impegno, dando il giusto indirizzo affinché la situazione finanziaria sia adeguata.
costep_2010-02-11_4_23	Signora Presidente, onorevoli colleghi, signor Commissario, complimenti a lei e ben trovato. È sotto gli occhi di tutti il boom del mercato del gioco d’azzardo on line negli ultimi anni, che ha catturato l’attenzione economica e mediatica. Si tratta di un fenomeno che coinvolge nuove fasce sociali e si caratterizza per il policonsumo. La tecnologia ne facilita l’accesso e permette di coinvolgere un numero sempre crescente di consumatori, spesso giovani, che hanno normalmente più familiarità con gli strumenti informatici e con Internet. Il sogno di cambiare la propria vita con il gioco spesso determina conseguenze disastrose e molte famiglie vengono trascinate in un tunnel spesso senza via d’uscita. Inoltre, non può essere sottovalutato il grave danno provocato dall’assenza di socialità e interazione del gioco on line. La solitudine e la sostanziale invisibilità del giocatore qualificano una dipendenza generalmente non accettabile. È un vizio che ancora oggi appare in gran parte sommerso. Nella mia precedente esperienza di direttore generale in un’azienda sanitaria pubblica ho avviato un ambulatorio specialistico per il gioco d’azzardo patologico. Il modello di intervento proposto si è rivelato vincente perché l’azione di contrasto integra l’aspetto terapeutico con quello della prevenzione, della ricerca e della riabilitazione. Occorre intervenire con una posizione comune e fare in modo che tutte le dipendenze abbiano una governance solida. Così non è stato: mi riferisco all’abuso di stupefacenti, alcol, tabagismo, dipendenze alimentari e Internet. Mi spiace che l’interrogazione da me proposta insieme ad altri quarantadue colleghi non sia ancora stata posta all’attenzione del Parlamento in seduta plenaria per il rifiuto della sinistra. Allora mi chiedo quanto realmente interessi alla Commissione chi ha un problema di tossicodipendenza accertata o altra dipendenza accertata, e quanto sia rilevante nel programma della Commissione il contrasto al narcotraffico.
costep_2010-02-24_22_24	Mi complimento con la Commissione europea per avere sottoposto al Consiglio la modifica del regolamento sui progetti di investimento nelle infrastrutture per l’energia nell’Unione europea. La relazione arricchisce di significato e di attualità i contenuti per un duplice ordine di motivi. Il primo risiede nelle informazione sulla sicurezza e riservatezza dei dati sensibili che la Commissione deve periodicamente ricevere per un’efficacie gestione della politica energetica. La relazione risulta attuale in linea con il trattato di Lisbona che riserva alla politica energetica un’attenzione particolare, rafforzando e coordinando i suoi modi d’essere nonché gli investimenti necessari al settore. Se il Vertice di Copenaghen non ha soddisfatto i responsabili politici del pianeta significa che le linee da perseguire necessitano di un cambio di strategia. Il Parlamento europeo segue con particolare attenzione la problematica al fine di pilotare gli investimenti energetici in tema di costruzione, trasporto e stoccaggio dei relativi prodotti, per soddisfare le industrie produttrici e distributrici onde tutelare la salute del consumatore. Il secondo motivo è che, essendo l’UE deficitaria di prodotti energetici e visto che la domanda interna cresce quotidianamente, parallelamente all’importazione, la politica energetica dell’UE deve concentrarsi sulla diversificazione, sulla sicurezza di fornitura e sull’efficienza energetica.
costep_2010-02-25_5_18	Signor Presidente, onorevoli colleghi, in seguito al recente incidente ferroviario di Bruxelles, che molti colleghi hanno ricordato, ancora una volta i riflettori sono puntati sulla sicurezza delle ferrovie. La direttiva 2004/49/CE sulla sicurezza delle ferrovie in generale stabilisce che le imprese ferroviarie e i gestori delle infrastrutture devono essere corresponsabili della sicurezza dell’esercizio, ciascuno per la parte di sua competenza. Nel caso specifico dell’incidente avvenuto in Belgio, sembra si sia trattato di un errore umano. Attenderemo naturalmente le indagini. Pare comunque che il treno non disponesse del sistema automatico di frenata. La Commissione è a conoscenza di quali reti e di quanti treni all’interno degli Stati membri non dispongono di questo strumento di sicurezza? E intende essa lanciare una proposta legislativa per dotare tutta la rete dell’Unione di tale sistema?
costep_2010-03-09_10_40	Signor Presidente, onorevoli colleghi, parlo a nome del gruppo ALDE, il mio gruppo politico. Lo scorso 5 marzo, il Presidente della Repubblica italiana, Giorgio Napolitano ha firmato un decreto legge interpretativo, detto anche salva liste. Quel decreto di fatto consente, a campagna elettorale iniziata, di cambiare le regole del gioco. Lo stesso Giorgio Napolitano dal sito del Quirinale afferma che dalla bozza di decreto prospettatami dal Governo, in un teso incontro giovedì sera, il testo successivamente elaborato dal ministro dell’Interno e dalla Presidenza del Consiglio dei ministri non ha presentato a mio avviso evidenti vizi di incostituzionalità. La Costituzione italiana, all’art. 87, comma 5, prevede che il Presidente della Repubblica italiana promulga le leggi ed emana i decreti aventi valore di legge e i regolamenti. Il Presidente della Repubblica non può assolutamente partecipare alla stesura di procedimenti e di decreti legge. Lo stesso Presidente della Repubblica suo predecessore, Carlo Azeglio Ciampi, giudica ciò un aberrante episodio di torsione del nostro sistema democratico. È evidente che il governo fa ciò che la Costituzione vieta. Quel decreto, Presidente, ha cambiato le regole del gioco a competizione elettorale già inoltrata, permette a chi ha violato la legge di esibire, riammesso alla competizione elettorale. Mi chiedo per quale motivo questo Parlamento è sempre pronto ad agire per dare contro a paesi che violano le leggi ma non si rende conto che c'è un paese che fa parte dei 27 Stati membri che viola le leggi. Il Presidente interrompe l’oratore
costep_2010-03-10_8_45	Signor Presidente, ringrazio il collega Albertini per l’ottimo lavoro svolto su questo tema centrale per la politica europea. Con l’entrata in vigore del trattato di Lisbona le competenze dell’Unione in materia di politica estera e sicurezza comune sono cresciute e credo che siamo qui in molti ad auspicare maggiori responsabilità e un maggiore coinvolgimento in materia di politica estera dell’istituzione di cui facciamo parte. Condivido in particolar modo l’invito rivolto all’alto rappresentante PESC a consultare la commissione parlamentare competente del Parlamento europeo in occasione delle nomine per i posti dirigenziali del costituendo Servizio europeo per l’azione esterna e a garantire al Parlamento europeo, oltre che al Consiglio, l’accesso alle informazioni riservate. Ritengo quindi che la strada intrapresa con questa relazione sia un primo, importante passo avanti verso una politica estera europea forte, determinata a far valere il proprio ruolo e peso politico sullo scenario internazionale.
costep_2010-03-25_11_150	Signor Presidente, onorevoli colleghi, grazie a normative europee che hanno fissato regole rigide per la qualità dei prodotti agricoli, la salute dei cittadini, la sostenibilità ambientale e la specificità delle coltivazioni, possiamo oggi dire con orgoglio che l’agricoltura europea è un modello che nel mondo primeggia senza pari. E se, da un lato, si devono ringraziare gli agricoltori che, con grande senso del dovere, hanno applicato le regole, dall’altro dobbiamo purtroppo chiederci perché l’Unione europea a volte tenda a contorcersi in labirinti burocratici che rischiano di oscurare questa eccellenza e di creare solamente una grande delusione fra i cittadini. Ecco che oggi i nostri cittadini iniziano la loro giornata con un buon succo d’arancia senza le arance, a pranzo accompagnano la pizza di mozzarella fatta di caseina con un vino rosé ottenuto mescolando vino rosso e bianco fermentato aggiungendo zucchero. In mancanza d’affetti possono sempre ripiegare su cioccolato senza cacao. Nemmeno i bambini sono esenti dalle conseguenze di una schizofrenia distruttiva delle nostre bontà alimentari: in Europa rischiamo di consumare prodotti alterati di cui non conosciamo la provenienza, basti ricordare il latte alla melanina di produzione cinese. I cittadini hanno il diritto di essere tutelati: per consentire al consumatore finale di compiere scelte consapevoli dobbiamo insistere affinché le etichette siano complete e comprensibili e i prodotti di largo consumo, come il latte vaccino sterilizzato o UHT a lunga conservazione e i prodotti lattiero-caseari derivati esclusivamente dal latte vaccino, riportino l’indicazione del luogo di origine del latte crudo impiegato, oltre alle altre indicazioni di legge.
costep_2010-04-21_5_10	Signor Presidente, onorevoli colleghi, colgo l’occasione per sottolineare la validità della sua precisazione sulla necessità che anche il Parlamento europeo non si dimentichi del ruolo e del significato dell’importanza della lingua italiana, dell’uso della lingua italiana, che tanto ha dato alla cultura europea. Venendo all’argomento in discussione, occorre dire che finalmente, dopo quella battuta di arresto fortemente voluta dal Parlamento europeo, che in quell'occasione sembrò forse non valutare appieno l’urgenza, la drammaticità e la necessità di non indebolire in alcun modo, per nessun motivo un’esigenza fondamentale dell’Occidente e dell’Europa, quella di difendersi dal terrorismo. Certo, è assolutamente vero che deve esserci un equilibrio, una proporzionalità, che non devono essere sacrificati oltre misura i diritti dei cittadini, i diritti sulla privacy e deve essere garantita, naturalmente - come garantisce questa nuova formulazione da parte della Commissione, che ha accettato molti dei rilievi più importanti del Parlamento europeo - la possibilità per i cittadini di poter adire, sia in sede amministrativa, sia in sede giudiziaria, eventuali impugnazioni di decisioni che vengono assunte sulla base del sistema SWIFT. Le linee guida del mandato negoziale adottato dalla Commissione su SWIFT sono quindi a mio avviso da considerarsi sostanzialmente valide, sia al fine di assicurare, come ripeto, una efficace e necessaria collaborazione con le autorità statunitensi in tema di controllo delle transazioni finanziarie ai fini di contrasto e prevenzione della minaccia terroristica - questo naturalmente nell’interesse bilaterale, perché anche l’Europa deve ricordarsi che deve difendersi dal terrorismo, ne abbiamo avuto troppe prove evidenti anche estremamente gravi - sia nell’assicurare un controllo democratico del flusso dei dati affidato al Parlamento europeo, che è quindi la più seria protezione che può essere configurata per i dati personali dei cittadini europei e la tutela dei loro diritti a farsi valere in tutte le sedi opportune e consegna all’accoglimento molte indicazioni fornite da noi parlamentari e questo la dice lunga sull’importanza e sul nuovo ruolo che il trattato dà al Parlamento europeo. Inoltre dobbiamo ricordare che l’accordo prevede la reciprocità da parte degli Stati Uniti nel caso in cui l’Unione europea arrivi a mettere in funzione un programma europeo di controllo delle transazioni finanziarie antiterrorismo. L’Europa deve attivarsi, non deve arrivare comunque sempre a rimorchio, deve attivarsi e deve dare essa stessa degli input e delle indicazioni urgenti. Sul sistema PNR, se ne discuterà più tardi, valgono gli stessi ragionamenti: è assolutamente importante un provvedimento sul riconoscimento dei passeggeri sempre a fini di lotta al terrorismo.
costep_2010-05-05_19_18	Signor Presidente, onorevoli colleghi, il fatto che siamo qui a discutere e a esaminare il contenuto di questa Strategia 2020, mentre ad Atene muoiono gli operai e un paese, un popolo è sull’orlo del precipizio, offre un’immagine abbastanza significativa, oserei dire anche grottesca della politica europea. È molto singolare che in una situazione di questo genere la Commissione non senta il dovere di fare una profonda riflessione autocritica, perché non è che non veda che questa situazione di crisi, che raggiunge ormai per certi aspetti dei caratteri direi drammatici, è conseguenza di molti e gravi errori, come dimostra il fallimento della strategia di Lisbona. Molti errori e un imputato che si chiama euro. Ci venite a dire, in tutte le dichiarazioni, che la Grecia è un fatto isolato: ma ce lo direte anche quando - speriamo di no - ci sarà una situazione analoga per esempio per la Spagna, sarà un altro caso isolato? Qui siamo un po' stanchi di sentire la giustificazione di casi isolati: erano casi isolati anche i subprime. È poco credibile e molto difficile accettare le indicazioni della Commissione, nel momento in cui l’Unione europea non ha ancora deciso di fare pulizia nelle banche europee e di dire ai risparmiatori, ai produttori, all’economia reale, quanta porcheria c'è ancora nelle banche europee, per fare una strategia. Teniamo ben presente questi punti e ricordiamoci che una strategia seria deve partire dall’economia reale, dal sistema delle piccole e medie imprese, e deve naturalmente dare un ruolo, attraverso la partecipazione, un ruolo di responsabilità anche ai lavoratori.
costep_2010-05-19_10_75	Signor Presidente, onorevoli colleghi, una considerazione anche da parte mia su quello che è avvenuto nel decennio scorso 2000-2010 per quanto riguarda Lisbona. È vero che molti di noi, visto anche quello che poi è successo fino al 2008-2009, abbiamo guardato con non piena soddisfazione sui risultati ottenuti. Però è indubbio che in quel decennio erano nate aspettative e speranze e si era anche lavorato molto per raggiungere gli obiettivi che si era posti, soprattutto sul piano dell’occupazione. Oggi ci troviamo davanti a un nuovo decennio più problematico, più difficile, e rispetto alle proposte che finora ci sono arrivate, io in parte le condivido anche se leggendole approfonditamente vedo ancora troppa dispersione. Io mi fermerei molto su quelli che sono i capitoli guida di questa proposta e mi limiterei a pensare alla crescita e all’occupazione. Più posti di lavoro, più crescita economica: questo è l’obiettivo che noi dobbiamo porci, tenendo conto che ce lo poniamo in una situazione di eccessivo livello di debito pubblico, di crescita strutturale lenta, di alti tassi di disoccupazione. E quindi gli obiettivi che ci poniamo sono troppo ambiziosi e a volte ci sono delle rigidità. Ecco, forse un po' meno di ambizione, un po' più di flessibilità, e gli obiettivi di crescita e di occupazione sono raggiungibili
costep_2010-10-20_15_26	Signor Presidente, onorevoli colleghi, sosteniamo con entusiasmo questo regolamento, ringraziando la relatrice Cristiana Muscardini e gli onorevoli Susta e Rinaldi. Anch'io ritengo che questo provvedimento sia una tappa intermedia. Dobbiamo decidere se sia o meno giusto che un consumatore, acquistando un prodotto, sappia dove questo è stato fabbricato. Noi lo riteniamo giusto: è una norma che va verso la trasparenza e la tutela dei diritti dei consumatori. Poco ci importa se in questo momento, per tutelare i diritti di trasparenza e di chiarezza dei consumatori, qualche azienda che ha delocalizzato si troverà ad essere in qualche modo penalizzata. Ho ascoltato con attenzione il collega svedese Fjellner, che viene da Stoccolma, a cui mi preme rispondere che vorrei avere la serenità di recarmi nel suo paese per acquistare un abito di produzione tipica svedese con la certezza che sia davvero stato prodotto in Svezia. Perché potrebbe avere il marchio di un’azienda svedese pur essendo stato prodotto da una piccola industria manifatturiera, magari ubicata a dieci chilometri da casa mia. Mi sentirei allora un fesso per essere andato fino in Svezia ad acquistare qualcosa che viene prodotto a casa mia. Dunque, ben venga il marchio d’origine se dà trasparenza e possibilità di chiarezza e conoscenza ai consumatori e, finalmente, un minimo di risposte a quel gran numero di aziende che, coraggiosamente non hanno delocalizzato e sono state travolte dalla concorrenza sleale.
costep_2010-10-20_7_344	L’adozione dell’Euro è stata una scommessa di importanza fondamentale per l’UE. E il principale fattore di rischio è collegato non tanto alle questioni di tecnica monetaria, per le quali la Banca Centrale Europea sta facendo un ottimo lavoro, quanto alla coesione economica e al collegamento con l’economia reale. Il problema è emerso in maniera preponderante nel corso della crisi: ha sempre meno senso una moneta unica per un mercato tuttora frammentato, e con politiche fiscali non sempre sufficientemente omogenee. Ragionare su queste problematiche non vuole e non deve essere un mero esercizio o una scusa per attirare sovranità legislativa su tematiche al momento di competenza nazionale. Serve, piuttosto, a dare coerenza e sistematicità ad un’azione economica che fronteggia situazioni sempre più complesse, in cui le sfide valutarie sono diverse dal passato e richiedono strumenti e obiettivi diversi, e in cui le responsabilità sulle spalle dei tecnici vanno affiancate da vigilanza continua e costante nonché da direzioni politiche basate su una ponderata visione del futuro e un occhio alla risoluzione dei problemi contingenti.
costep_2010-10-20_7_359	Senza regole e senza vigilanza non si va da nessuna parte. Applicare le regole che ci siamo imposti in questo periodo di crisi, per migliorare il coordinamento e la sorveglianza in materia economica, è il minimo che dobbiamo chiedere a noi stessi e agli Stati membri. La relazione del collega Diogo Feio, in questo senso, ci permette di mettere a fuoco alcune distorsioni non indifferenti, rilevando come i recenti sviluppi economici hanno chiaramente evidenziato che il coordinamento delle politiche economiche nell’ambito dell’Unione, in particolare nella zona euro, non ha funzionato abbastanza bene e che, nonostante gli obblighi loro derivanti dal trattato sul funzionamento dell’Unione europea gli Stati membri hanno mancato di considerare le loro politiche economiche come una questione di interesse comune. Il mio voto è quindi senza dubbio favorevole alla relazione.
costep_2010-11-11_9_144	Ho votato a favore della risoluzione, in quanto la ritengo un testo giusto ed equilibrato. È importante che il Parlamento dia un segnale ed esponga la propria opinione nei confronti di un vertice importante con il nostro alleato per eccellenza. La relazioni transatlantiche hanno rappresentato da sempre un aspetto cruciale della politica estera europea. Anche in un mondo globalizzato, in cui secondo alcuni esperti l’asse da Occidente si sta spostando verso le potenze dell’Oriente, sono ancora fermamente convinto che il rapporto Unione Europea - Stati Uniti rappresenti il fulcro per la stabilità, lo sviluppo e la prosperità non solo delle due parti dell’atlantico ma per il mondo intero. Abbiamo una forte radice comune, condividiamo cultura, stili e sistemi di vita, mercati ma soprattutto siamo da sempre i porta bandiera di valori, ideali e istanze ideologiche, economiche e sociali che ci hanno posto all’avanguardia sullo scenario mondiale. Ma proprio per i nuovi equilibri e scenari mondiali ritengo sia necessario rendere maggiormente operativa la collaborazione con Washington e, per affermarsi come interlocutore credibile, è fondamentale che la UE sappia mostrare non solo un’immagine coesa ma anche la capacità di assumere impegni concreti.
costep_2010-11-11_9_203	L’Unione europea e l’OSCE vanno rinforzate, il ruolo di quest'ultima è importante e fondamentale in tutta una serie di settori, in particolare per il ruolo che svolge per gli aspetti relativi alla sicurezza e alla difesa della democrazia. Anche se si tratta di due organismi con istanze, obiettivi e strutture diverse è importante che non vi sia una contrapposizione o una sovrapposizione suscettibile di creare conflitti di competenze. I ruoli sono definiti e diversi, tuttavia, in alcune aree si corre il rischio di duplicazioni. Ho votato a favore di questa risoluzione, in quanto ne condivido il messaggio e l’impianto. Ritengo, infatti, che l’OSCE rappresenti un organismo essenziale che si pone come forum e che tiene conto degli equilibri euroasiatici ed euroatlantici. Chiaramente, dati i suoi membri, l’Unione europea ne è il fulcro e la base, pertanto mi auguro che al suo interno abbia un ruolo di primo piano.
costep_2010-11-25_9_173	L’effetto moltiplicatore del fenomeno dell’impollinazione, vale a dire il rapporto tra il valore economico dell’impollinazione stessa e del miele prodotto grazie ad essa, porta a risultati eccezionali dal punto di vista economico. Appare pertanto un controsenso, in tempi in cui si ricerca l’efficienza in tutte le sue forme, che si vada cessando un’attività nella quale il rapporto tra costi e benefici mostra tutta l’insensatezza di una simile scelta. Poiché le ragioni non vanno ricercate in parametri economici, ma piuttosto in condizioni esterne, ritengo che la relazione della commissione colga nel segno proponendosi di contrastare tutti i fattori che ostacolano, al momento, l’allevamento delle api. Ritengo inoltre che valga la pena incentivare, mediante misure collaterali, questa attività, e reputo necessario accogliere con favore qualsiasi contributo scientifico in tal senso.
costep_2011-01-17_18_23	Signor Presidente, onorevoli colleghi, Signor Commissario, ho sottoscritto questa interrogazione proposta dalla collega Angelilli perché ritengo che ancor di più all’indomani di Lisbona l’Unione europea non possa non porre tra le proprie priorità la tutela dei minori. Le procedure di adozione sono, a mio avviso, solo la cartina di tornasole di una deriva sociale della quale abbiamo il dovere di farci carico ponendo degli argini. I minori, nel migliore dei casi, diventano oggetto di scambi commerciali che sono sicuramente non dignitosi per ciascuno di noi, ma purtroppo sono spesso anche vittime di sfruttamento e di violenza. Al di là del fenomeno dei cosiddetti fantasmi, cioè di quei nati in condizione di clandestinità e di abbandono che non vengono censiti dal sistema, si conta un numero incerto di bambini in stato di adottabilità, cui corrisponde un numero di coppie che richiedono l’adozione, che non si incontrano per questioni di interpretazione legislativa e di burocrazia ingombrante. L’Unicef ha di recente pubblicato uno studio dal quale emergono dati allarmanti anche in molti paesi europei. Come presidente della commissione per le petizioni mi sono imbattuta più volte in casi di conflitti normativi tra paesi dell’Unione dai quali derivano conseguenze negative, a volte drammatiche, solo per i minori. Le complesse procedure previste in molti ordinamenti nazionali non sempre si rivelano proficue per l’interesse del minore, i tempi lunghi contrastano con l’esigenza di promuovere il passaggio del minore entro il primo anno di vita per ridurre il trauma dello sradicamento e di evitare una lunga permanenza negli orfanotrofi, anche perché consideriamo che, superato un certo limite di età, purtroppo, vengono richiesti meno dal mercato. Alla luce di questi dati, credo che sia opportuno dar corso alla necessità avvertita da tempo di un coordinamento a livello europeo delle normative nazionali che consenta, da un canto, la semplificazione delle procedure delle adozioni intraeuropee e che, dall’altro, garantisca il rispetto dei principi fondamentali nelle adozioni da paesi extraeuropei.
costep_2011-01-19_10_46	Signor Presidente, onorevoli colleghi, mi limiterò a richiedere all’Alto Rappresentante, la signora Ashton, di mettere nell’agenda dei rapporti con l’Egitto una domanda specifica: chiediamo alle autorità egiziane di togliere dai documenti ufficiali, dalla carta di identità, dal passaporto, da tutti i documenti richiesti per lavorare, la menzione religiosa. I cristiani sono discriminati in Egitto nel momento in cui sui loro documenti c'è scritto cristiano. Il terrorismo islamico oggi viene legittimato in un contesto in cui la discriminazione dei cristiani è istituzionalizzata. Questa è una richiesta specifica che, se realizzata, libererebbe i cristiani da una discriminazione istituzionalizzata.
costep_2011-01-19_7_204	Ho sostenuto con un voto favorevole la risoluzione comune sulle adozioni internazionali, perché credo fermamente che un coordinamento europeo delle strategie e degli strumenti in tema di adozione permetterebbe non solo il miglioramento della procedura in sé ma garantirebbe una maggiore tutela dei bambini orfani e abbandonati e del loro diritto di avere una famiglia. Dalla sinergia tra organismi internazionali, istituzioni comunitarie e Stati membri discenderebbe una circolo virtuso in cui alla centralità dei bisogni del bambino, si affiancherebbe la garanzia dei servizi di informazione, preparazione e sostegno delle famiglie adottanti. Ritengo infine che un maggior coordinamento possa garantire all’adottato un maggior certezza in tema di correttezza delle procedure di acquisizione e mutuo riconoscimento dei documenti, prevenendo il fenomeno della tratta dei minori.
costep_2011-04-06_20_48	Nell’ambito della revisione della politica europea di vicinato è importante valutare l’impatto di questa politica sui fenomeni migratori. Nessuna politica di vicinato può essere pienamente efficace in questo ambito senza intervenire sulle cause dell’instabilità che scatenano i flussi migratori. Questo implica una cooperazione regionale, sia con i paesi d’origine che di transito, anche attraverso accordi bilaterali. È necessario, infatti, collaborare con i paesi di transito e di origine dei flussi migratori per prevenire le ondate. Dobbiamo accompagnare i paesi di origine degli immigrati verso la democrazia e la good governance mettendo a disposizione i nostri valori e la nostra esperienza. Nell’ambito della politica europea di vicinato è opportuno offrire un’agenda economica capace di aumentare i livelli di occupazione e accordi commerciali in grado di generare un vero sviluppo economico coerente con le leggi di mercato. Il Commissario Füle e l’Alto rappresentante Ashton hanno richiamato, con la formula more for more, il concetto di condizionalità dell’aiuto che intende premiare i paesi più attivi sulla strada delle riforme democratiche e del rispetto dei diritti umani. Questo approccio va sostenuto, poiché coerente con i nostri valori, efficace per lo sviluppo e moralmente giusto nei confronti del contribuente europeo.
costep_2011-04-06_9_6	Signor Presidente, onorevoli colleghi, voglio fare naturalmente i miei rallegramenti alla relatrice per questa relazione che dà veramente il segno di un passo in avanti significativo nelle politiche comunitarie, invitando la Commissione europea a presentare una proposta di direttiva sulle procedure da adottare dagli Stati membri per riconoscere ed eventualmente revocare la protezione internazionale. Credo che i fatti di questi giorni fra le coste africane ed europee indichino quanto c'è bisogno che il pacchetto asilo - come viene chiamato - diventi una norma effettivamente vincolante. Penso in particolare alla positività di alcuni emendamenti che sono stati approvati, ad esempio tutta la questione delle maggiori garanzie che si danno in particolare ai minori ritenendo che i minori non possono essere trattenuti in nessun caso, cosa che - faccio una parentesi - sta invece succedendo in questi giorni a Lampedusa, dove i minori sono stati trattati esattamente nello stesso modo degli adulti, insieme agli adulti, in una condizione spesso di assoluta inadeguatezza. Sarebbe stato importante avere questa direttiva prima dei fatti che stanno avvenendo drammaticamente in Europa e in Africa. Sono molto importanti anche tutte le questioni che riguardano l’attenzione alle persone più vulnerabili, in particolare alle donne, e le questioni che riguardano l’attenzione alle dinamiche familiari e ai ricongiungimenti familiari. Complimenti anche alla relatrice.
costep_2011-04-07_7_123	La situazione attuale in diversi paesi africani, come anche in Bahrein, Siria e Yemen, è il frutto della legittima aspirazione popolare di riforme politiche, economiche e sociali per conseguire un’autentica democrazia. Come è noto, in questi paesi vigono da sempre leggi repressive che limitano i cittadini nell’esercizio dei loro diritti civili e politici. Di conseguenza, forte è il desiderio del popolo di riforme politiche e sociali. Purtroppo, a queste legittime richieste i governi stanno reagendo attuando una repressione violenta e applicando leggi contro il terrorismo per giustificare esecuzioni extragiudiziali, torture, sequestri e scomparse di numerosi manifestanti. Ad oggi, in Siria, Bahrein e Yemen il bilancio di morti, feriti e arrestati è altissimo. L’uso spropositato della forza dei governi contro i dimostranti ha violato qualunque patto internazionale sui diritti civili e politici. Mi associo al relatore nel condannare la violenta repressione dei manifestanti pacifici da parte delle forze di sicurezza in questi paesi, appoggiando fermamente le loro legittime aspirazioni democratiche. Occorre esprimere tutta la nostra solidarietà e sostenere il coraggio e la determinazione che questi popoli stanno dimostrando al mondo intero.
costep_2011-05-11_6_149	Nel gennaio 2009 la Commissione ha adottato la proposta di un nuovo regolamento relativa alle denominazioni tessili e all’etichettatura dei prodotti tessili. La proposta, volta a semplificare e migliorare il quadro normativo esistente in materia di etichettatura dei prodotti tessili, ha l’obiettivo di promuovere lo sviluppo e l’utilizzazione di nuove fibre. Sostituendo le tre direttive vigenti con un unico regolamento, essa di fatto semplifica il processo legislativo per adeguare la legislazione al progresso tecnico e consente ai consumatori di fibre di beneficiare più rapidamente di prodotti innovativi sul mercato. Accolgo con favore questa proposta e, in particolare, ritengo significativo che il nuovo regolamento contenga un richiamo esplicito al Made in. È fondamentale, infatti, continuare nella direzione volta a fornire all’Unione europea gli strumenti per competere e confrontarsi sul mercato globalizzato con i suoi principali partner commerciali quali Stati Uniti, Canada, Cina e Giappone. Desidero inoltre sottolineare in questa sede, l’aspetto a mio avviso più importante dell’accordo raggiunto con il Consiglio ovvero l’impegno della Commissione europea a presentare, entro il 30 settembre 2013, dopo aver effettuato un’idonea valutazione d’impatto, una relazione accompagnata da proposte legislative relative all’etichettatura sull’indicazione di origine, alla tracciabilità ed all’utilizzo di nuove tecnologie.
costep_2011-05-12_13_87	Ho votato a favore di questa relazione perché evidenzia l’importanza per i giovani europei di avere un’educazione multidisciplinare nell’ambito degli obiettivi della Strategia Europa 2020. In questo quadro diviene necessario incoraggiare i giovani verso studi di livello universitario. L’ingresso precoce nel mondo del lavoro infatti, crea il rischio di una futura disoccupazione e del relativo abbassamento della qualità della vita. Questo potrebbe quindi causare alti costi economici e sociali, nonché influire negativamente sulla crescita economica sostenibile dell’Unione e su un futuro miglioramento della sua competitività a livello mondiale. Per le stesse ragioni, ritengo che un’educazione multiculturale, multi linguistica e pratica sia fondamentale per formare i cittadini di domani, soprattutto se conseguita tramite progetti di mobilità come Gioventù in Movimento.
costep_2011-06-07_15_58	Ringrazio il relatore Coelho per questa ottima relazione che si inserisce all’interno del recente dibattito sull’applicazione del trattato di Schengen. L’esistenza di controlli efficaci alle frontiere esterne deve essere un fattore importante in quanto la sicurezza dell’area Schengen dipende dall’efficienza con cui ogni Stato membro effettua i controlli alle sue frontiere esterne e - benché alcuni problemi restino ancora rimasti irrisolti - la Romania e la Bulgaria hanno dimostrato di essere sufficientemente preparate ad applicare tutte le disposizioni dell’acquis di Schengen. Si è discusso molto dell’effettiva efficienza degli apparati statali di questi due paesi nonché sul loro livello di corruzione, tuttavia ritengo che l’applicazione di Schengen dovrebbe prescindere da questo, dato che - come è avvenuto già per gli altri Stati membri - è sufficiente basarsi solo sull’efficienza dei controlli alle frontiere e sulla preparazione dei corpi di polizia. L’aggiunta di altri requisiti creerebbe un precedente discriminatorio che non si è avuto neppure dopo il grande allargamento del 2007.
costep_2011-06-08_3_24	Signor Presidente, desidero in primo luogo rivolgere i miei complimenti, anche a nome della maggior parte dei colleghi della commissione per l’agricoltura, all’onorevole Garriga Polledo per l’ottimo lavoro svolto in questi mesi. Il dibattito sulle future prospettive finanziarie è stato molto acceso e la relazione messa a punto dal collega è un’efficace sintesi, capace di ricomprendere le posizioni delle diverse delegazioni nazionali e dei vari gruppi politici. In quanto relatore per parere della commissione per l’agricoltura e lo sviluppo rurale, esprimo il mio pieno consenso alla scelta di mantenere quanto meno inalterato il budget agricolo e mi oppongo fortemente, così come molti colleghi della stessa commissione, all’emendamento presentato dal gruppo ALDE volto ad accettare eventuali tagli delle risorse destinate all’agricoltura per finanziare altre attività. Mi preme ricordare ai colleghi che la politica agricola comune è prevista dai trattati e che è una delle poche vere politiche europee, in grado di giocare un ruolo importante in un settore strategico capace di fornire beni di pubblica utilità e di generare un autentico valore aggiunto europeo.
costep_2011-06-08_5_39	Signor Presidente, gradirei complimentarmi con il relatore per l’eccellente lavoro svolto nell’arco di un intero anno e oggetto di largo consenso politico. Mi compiaccio del messaggio che questa relazione è riuscita a trasmettere: la soluzione della crisi è l’affermazione dell’Unione come attore globale. Il quadro finanziario futuro riflette le ambizioni contenute nella strategia Europa 2020 e pone le sue solide basi nel Trattato di Lisbona; tuttavia, la credibilità di tutte le priorità che l’Unione si è posta necessita di un adeguato finanziamento. Lo sviluppo delle infrastrutture energetiche di trasporto, gli investimenti in ricerca e sviluppo, la formazione e le politiche giovanili devono trovare nuovo vigore nei futuri bilanci dell’Unione, mentre i pilastri fondamentali della politica di coesione e della politica agricola vanno mantenuti al corrente livello di finanziamento. L’Europa e i suoi grandi progetti si scontrano con i vincoli di bilancio a livello nazionale ed è per questo che una maggiore partecipazione del settore privato, attraverso emissioni di project bond o tramite partenariati pubblico-privati, è la chiave per accrescere competitività e crescita. Vedo con preoccupazione, unitamente alla delegazione italiana, le proposte di inserimento delle cosiddette categorie intermedie nella politica regionale, in quanto rischia di danneggiare le regioni più deboli dell’Unione. Concludo affermando che il pieno finanziamento dell’Unione attraverso un sistema basato di risorse proprie rappresenta l’unica via per garantire futuro e sviluppo all’Unione europea.
costep_2011-06-08_7_251	Signor Presidente, onorevoli colleghi, la risoluzione votata oggi presenta una serie di misure per ridurre l’attuale dipendenza da pochissime fonti di rating. Tali misure includono un maggiore e puntuale utilizzo del rating di credito interno, in particolare da parte delle grandi istituzioni finanziarie con la capacità di svolgere proprie valutazioni dei rischi, ma anche l’aumento della concorrenza. È certamente un tema che ci ha visto, nelle fasi preparatorie, alquanto disaggregati ma che nelle posizioni finali raccoglie molto accordo. Tale condivisione giunge anche sul tema della trasparenza poichè sono favorevole al fatto che tutte le agenzie di rating registrate svolgano un riesame annuo per valutare i propri risultati in termini di rating dei crediti e che tali informazioni vengano poi alle autorità di vigilanza.
costep_2011-06-08_7_514	Le diversità dei diritti contrattuali negli Stati membri creano dei problemi strutturali che scoraggiano le imprese ed i consumatori. La proposta di risoluzione della collega Wallis va a favore della creazione di uno strumento opzionale per il diritto europeo dei contratti per consumatori e imprese attraverso un regolamento generico, per questo ho votato a favore del testo. Inoltre ciò non andrebbe a sostituire il diritto contrattuale degli Stati membri ma sarebbe solo d’appoggio per una migliore scelta del modello contrattuale tra le parti grazie ad esempi basati su principi generali, definizioni e norme modello sia per contratti commerciali che per i contratti dei consumatori, senza andare contro il principio di sussidiarietà e di proporzionalità.
costep_2011-06-09_9_6	Signor Presidente, desidero sottolineare come al Summit bilaterale di oggi e domani ci sarà un’importante questione da affrontare, ma di cui mi sembra non si faccia menzione nella nostra risoluzione comune. In altre parole, penso che questo vertice potrebbe rischiare di essere oscurato da una spaccatura sul divieto d’importazione di verdura dall’Europa a causa del batterio Escherichia coli. Come già anticipato dalla Commissione europea, trovo assurdo che la Russia ponga un embargo su prodotti che noi consumiamo quotidianamente e sui quali stiamo svolgendo accurate analisi. Trovo che la reazione russa sia piuttosto un’azione politica, simile a molte altre già viste in passato. Questa mia riflessione, anche in qualità di membro della commissione AGRI, penso sarà condivisa anche dai colleghi. Ritengo dunque opportuno discutere anche di questo problema in occasione del vertice, chiedendo alla Russia di eliminare immediatamente il divieto d’importazione di ortaggi dall’Unione europea, poiché si tratta di un provvedimento sproporzionato e ingiustificato e - come tale - non in linea con i principi stabiliti dall’Organizzazione mondiale del commercio, soprattutto se analizzato alla luce del fatto che la Russia è candidata all’adesione all’OMC. Il Primo ministro Putin ha già dichiarato che la Russia non revocherà il divieto fintantoché l’Unione europea non avrà fornito i dettagli della fonte del focolaio del batterio Escherichia coli.
costep_2011-06-23_14_144	Mi sono espressa a favore del presente progetto di risoluzione legislativa del Parlamento sul progetto di decisione del Consiglio relativa alla conclusione del protocollo che fissa le possibilità di pesca e la contropartita finanziaria previste dall’accordo di partenariato tra l’Unione europea e la Repubblica democratica di São Tomé e Príncipe. Il progetto é volto a consolidare il ruolo della Ue nel settore del tonno nell’oceano Atlantico tramite la regolamentazione giuridica dell’attività della flotta dell’Unione. Tenendo conto della rilevanza dell’industria del tonno per la Ue e per l’Italia stessa, il potenziamento del quadro operativo della flotta Ue nel Golfo di Guinea é di primaria importanza. In base alle precedenti considerazioni, ho deciso di esprimermi favorevolmente nei confronti di questo progetto.
costep_2005-11-30_1_105	Il 27 e il 28 ottobre sono ripresi i negoziati sulla regione della Transnistria, ora condotti secondo il principio del cinque più due: alla Russia, all’Ucraina, all’OSCE, alla Moldova e alla regione della Transnistria, i cinque partecipanti del ciclo precedente di negoziati, si sono aggiunti gli Stati Uniti e l’Unione europea, entrambi in veste di osservatori. La Moldova ha dichiarato in più di un’occasione di essere favorevole all’integrazione europea, ma l’ostacolo maggiore che il paese sta affrontando è il problema della Transnistria. Certamente non possiamo aspettarci subito risultati importanti proprio all’inizio della ripresa dei negoziati. Tuttavia, vorrei far presente che la preoccupazione maggiore scaturisce dal fatto che gli Stati Uniti e l’Unione hanno firmato un documento che considera le due parti della Moldova alla stregua di parti in causa equivalenti nel conflitto, e la Russia un intermediario. Sono convinta che l’Unione non sia riuscita a prendere una posizione ponderata in questo caso particolare. La sua posizione è viziata perché il problema della Transnistria equivale a un conflitto tra Russia e Moldova, per cui la Russia non dev’essere considerata un intermediario.
costep_2005-12-12_1_125	Ultimamente ci siamo sempre più dedicati alla politica fiscale, nonostante sia una questione che rientra soprattutto nelle prerogative nazionali. Purtroppo le discussioni si limitano all’esame di singole imposte senza effettuare alcuna analisi sull’impatto complessivo delle singole categorie fiscali sull’economia. L’imposta sui profitti mira a promuovere la domanda del mercato, o come spesso si dice, l’imprenditorialità. Le caratteristiche variano a seconda del paese e dipendono da una serie di fattori, come le consuetudini, la mentalità e l’esperienza storica. Appare pertanto evidente che sono necessari diversi gradi di intervento per promuovere l’imprenditoria nei diversi paesi e quindi servono aliquote fiscali diverse per le imprese. Il mio gruppo non intende sostenere gli emendamenti che in un modo o nell’altro sono tesi a conseguire il livellamento delle aliquote di imposta sui profitti. Sosteniamo però le proposte della relazione dell’onorevole Bersani, volte a sviluppare una formula di calcolo per una base imponibile comune e una procedura di attuazione comune. Reputiamo che l’introduzione di una base imponibile comune prima di tutto consentirà di sfruttare più ampiamente i vantaggi derivanti dal mercato unico e in secondo luogo permetterà al talento degli imprenditori di manifestarsi non solo nel proprio paese d’origine, ma nell’intera Unione europea. In questo modo, si contribuirà altresì a sviluppare una tradizione imprenditoriale e a creare condizioni più favorevoli dinanzi alle sfide della globalizzazione. Che cosa causa apprensione allora? Sono due le questioni che destano preoccupazione e che forse dovrebbero essere oggetto di una maggiore considerazione nella nostra attività legislativa. In primo luogo, devono essere varate misure per impedire la concorrenza sleale; le piccole imprese infatti sono legate all’imponibile fiscale più ampio nel loro paese d’origine, mentre le grandi imprese che operano in più paesi possono scegliere la base imponibile a loro più favorevole. In secondo luogo, devono essere individuate misure per ripartire il gettito fiscale sui profitti tra i singoli paesi quando le imprese operano in più Stati e utilizzano una formula fiscale uniforme di calcolo.
costep_2006-02-15_1_114	La situazione in Bielorussia a poco più di un mese dalle elezioni lascia presagire ben poche possibilità che le elezioni presidenziali si svolgano all’insegna della democrazia, della libertà e della regolarità. Finora non è stato iscritto ufficialmente alcun candidato, e l’unico candidato futuro - l’attuale Presidente Alexander Lukashenko - è protagonista di un’intensa campagna di propaganda ad opera dell’intero apparato statale dei mezzi di comunicazione. L’analisi della stampa mostra che si vuole creare l’opinione secondo cui non vi è alternativa al Presidente in carica, e che una maggioranza assoluta dei cittadini voterà per lui perché soltanto Alexander Lukashenko può garantire la stabilità in un paese i cui risultati sono incontestabili. A quanto pare, gli oppositori del Presidente sono mascalzoni inetti, mentre l’Occidente non comprende la situazione in Bielorussia e tenta di destabilizzare il paese, ma non ci riuscirà perché la Bielorussia ha il Presidente Lukashenko. La repressione dei mezzi di comunicazione non statali continua in maniera vertiginosa. In tale contesto l’appoggio dell’Unione europea è una necessità cruciale, ma è insufficiente, tardivo e quindi poco efficace. È veramente tutto qui quello che può fare l’Unione europea per difendere la libertà di pensiero e la stampa in un paese limitrofo?
costep_2006-12-13_21_33	Desidero rivolgere una domanda al Ministro sulla costruzione di centrali nucleari. Come sappiamo, ogni stato dell’Unione europea decide autonomamente in merito alla necessità di costruire centrali nucleari. La Finlandia le costruisce e lo fa con successo. Tenendo presente che le centrali nucleari stanno diventando più affidabili con il passare degli anni, e che la scienza e la tecnologia stanno raggiungendo livelli mai conosciuti in precedenza, non è tempo di riconsiderare la questione anche a livello comunitario, e di manifestare un atteggiamento più positivo nei confronti dell’energia atomica?
costep_2007-12-12_13_23	Ringrazio infinitamente il relatore, che ha avuto l’onore, in questa relazione, di presentare una nuova e al tempo stesso antica nazione europea. Dopo la separazione di velluto dalla Serbia, al Montenegro è stata data l’opportunitàdi dimostrare il potenziale illimitatodi una nazione piccola e fiera. D’altra parte, il Montenegro dovrebbe assumere un ruolo guida nello sviluppo della cooperazione regionale, continuaread accrescere i diritti delle minoranzee contribuire allatrasformazione della regione balcanicada polverieraa vivaio di nazioni. Come gli altri paesi i cui nomi sono apparsi solorecentementesulla mappa, il Montenegro si trova di fronte una serie di sfiderischiose: una corruzione radicata, traffici illeciti, l’economia sommersa, eccetera. È un peccato che alcuni investitori esteri, specialmente quelli provenienti dalla Russia, siano attratti da questa giovane nazionesoprattutto perchélì è facilestipulare accordi finanziari illeciti. La decisionedi non consegnarei lavoratoristatunitensi al Tribunale penale internazionale in cambio di assistenza militarepregiudica la credibilitàdel Montenegroper quanto riguardala sua volontà di cooperare pacificamentecon i suoi vicini, e anche la sua dedizione agli obiettivi europei. Oggi, uscendo dalle ombre del passato, il Montenegro, come alcuni dei paesi confinanti, è attratto dalla prospettivadi diventare membrodell'Unione europea. Questa stessa prospettivastimola lo sviluppo della democrazia, dei diritti umanie di una vita miglioreper i cittadini. L’attuazione dell’accordo di stabilizzazionee associazionedovrebbe far soffiare il vento europeonelle vele delle riforme montenegrine. Il paese può imparare dall’esperienzaaccumulatanel cammino verso l’adesione all’UEdalla vicina Slovenia e da altre nazioni che sono entratenell'Unione all’alba del nuovo millennio. L’iniziativa del Montenegro di dichiararsirepubblica ecologicaè lodevole; tuttavia, la strada per arrivare a una vera applicazione di questa definizionepotrebbe essere lunga. È un beneche la cortina d’isolamentoche avvolgeva i visti del Montenegro e di altre nazioni balcanichesia stata lacerata. La Commissione europeae il Consiglionon dovrebbero fermarsi a metà, ma continuare ad abbattere questo ostacolo, insieme alle barriere di natura finanziaria e burocratica, sempre mantenendoun forte livello di protezione contro criminalie delinquenti.
costep_2008-04-24_6_16	Signora Presidente, come ha già affermato il mio collega, la presente relazione affronta la questione di chi si occupa di cosa nel processo della responsabilità. Il ruolo del Parlamento è piuttosto significativo, e credo che dovremmo svolgere anche questa funzione. Tuttavia, vorrei esprimere qualche dubbio per quanto riguarda la valutazione di ogni dettaglio tecnico e lo stabilire le norme. Trovo che non sia del tutto accettabile la descrizione del metodo di calcolo e valutazione di attività e passività realizzabili e non. Questo è il motivo per cui dubito che dovremmo interferire, che sia un metodo positivo o negativo. Dovremmo attendere che gli esperti svolgano la valutazione. Nel frattempo, la revisione dei principi delle attività e passività non realizzabili e le consultazioni su questa questione sono già avviate. Solo allora dovremmo prendere la nostra decisione. Suggerisco pertanto di non sostenere la proposta contenuta nell’articolo 30, lettera e), o nell’articolo 42.
costep_2008-06-16_25_22	Accolgo con favore la proposta della Commissione di proclamare nel 2010 l’Anno europeo di lotta contro la povertà e l’esclusione sociale, dal momento che la povertà rappresenta un problema sia nell’Unione europea che a livello globale. Vorrei sottolineare alcuni aspetti urgenti della povertà e dell’esclusione sociale sui quali dobbiamo concentrarci maggiormente di quanto non abbiamo fatto nel passato. Innanzi tutto, eliminando la povertà infantile riusciremmo ad uscire dal circolo vizioso di generazioni condannate ad una vita di povertà ed esclusione sociale. In secondo luogo, quasi il 10 per cento dei lavoratori vivono in povertà, a causa di bassi stipendi, impieghi part-time e basse qualifiche. È di fondamentale importanza promuovere un’occupazione di qualità, basandosi sull’istruzione dei dipendenti. In terzo luogo, è fondamentale promuovere la solidarietà all’interno della società, rendendo tutti i suoi membri consapevoli delle questioni della povertà e dell’esclusione sociale. Vorrei spronare tutte le istituzioni europee e gli Stati membri a fornire ai membri della società informazioni più dettagliate sulla lotta alla povertà e all’esclusione sociale, allo scopo di aumentare il comune senso di responsabilità e contribuire a fugare i pregiudizi relativi al fatto di essere un peso finanziario per la società.
costep_2009-02-03_7_77	L’Europa non ha una politica energetica unica; ogni Stato difende i propri interessi. Altri cinque miliardi di euro sono stati stanziati a favore delle interconnessioni, nell’Unione europea, nel campo dell’elettricità e di Internet a banda larga. Si tratta di un evento storico: per la prima volta nella storia dell’Unione, la Commissione europea ha ridiscusso il bilancio proponendo un progetto di questo genere. È un’iniziativa di particolare importanza per la Lituania, che dal punto di vista energetico è ancora un’isola, priva com'è di interconnessioni elettriche sia con la Svezia che con la Polonia. I collegamenti energetici sono investimenti scarsamente remunerativi in termini finanziari; di conseguenza, progetti di importanza così vitale si devono finanziare per mezzo dei fondi dell’Unione europea. Oggi la Lituania acquista il gas a circa 500 dollari statunitensi, mentre altri Stati membri dell’UE, più lontani dalla Russia di quanto sia la Lituania, pagano un prezzo inferiore. Sarebbe un forte vantaggio per tutti noi se, con una dimostrazione di solidarietà, riuscissimo a parlare con una voce sola a Gazprom per quanto riguarda i prezzi.
costep_2009-04-24_3_2	Signora Presidente, oggi, in un momento in cui l’economia dell’Unione europea vive un periodo di recessione, è estremamente importante stimolare la crescita economica. Una delle fonti della crescita economia dell’Unione europea è l’espansione del mercato comune, ancora molto frammentato, specialmente nel campo dei servizi finanziari. La proposta dinanzi a noi dovrebbe contribuire a risolvere questo problema e creare un’area unica di pagamento europea, la cosiddetta AUPE. Il documento ha già una sua storia. Non appena si è introdotto l’euro e si sono aboliti i tassi di cambio nei paesi della zona dell’euro, è diventato chiaro che i prezzi per i pagamenti transfrontalieri differivano ancora dai prezzi per i pagamenti locali. Per questo motivo è stato adottato il regolamento (CE) n. 2560 del Parlamento europeo e del Consiglio sui pagamenti transfrontalieri in euro, entrato in vigore alla fine del 2001, che fissa le competenze per i pagamenti locali e nazionali corrispondenti e i pagamenti transfrontalieri rafforzando tale principio con lo scopo di ridurre i prezzi per i consumatori e garantire una maggiore concorrenza sul mercato dei servizi di pagamento. L’introduzione di tale regolamento ha ridotto le competenze per i pagamenti; per esempio, un bonifico transfrontaliero di 100 euro costava normalmente in media 24 euro nell’Unione europea, mentre ora costa soltanto 2,50. D’altro canto, il documento ha messo in luce alcune carenze, ragion per cui si è deciso che avrebbe dovuto essere rivisto. Il testo dinanzi a noi è una versione migliorata del regolamento n. 2560. In che cosa consistono le novità contenute nel documento? Primo, il principio di parità delle competenze per i pagamenti transfrontalieri e nazionali corrispondenti è stato esteso per includere l’addebito diretto, che prima non era disponibile. Una volta creata l’AUPE e adottata la direttiva sui servizi di pagamento, l’ambiente di pagamento in Europa è cambiato; è dunque importante che dal novembre 2009 sia possibile utilizzare il diffuso metodo di pagamento elettronico con addebito diretto su base transfrontaliera. Per contribuire a creare tale modello comune di addebito diretto, il regolamento afferma che in assenza di un accordo bilaterale tra i fornitori di servizi di pagamento del pagatore e del beneficiario, il livello della competenza di interscambio multilaterale provvisoria predefinita per un addebito diretto sarà fissata in 0,08 euro per un periodo transitorio fino al 2012. Il documento descrive inoltre come migliorare la difesa dei diritti dei consumatori ed eliminare gli ostacoli per le aziende. Si propone infatti che gli Stati membri nominino autorità competenti incaricate di sovrintendere all’attuazione del regolamento, autorità che dovrebbero anche collaborare a livello internazionale in maniera che vi siano meno ostacoli per le imprese, oltre ad avere la facoltà di predisporre indirizzi sulle modalità di valutazione delle procedure per accertare il rispetto del principio. Un’altra novità contenuta nella revisione del documento consiste nella proposta di abolire progressivamente gli obblighi a carico di taluni Stati di fornire statistiche della bilancia dei pagamenti prevedendo altre procedure per fornirle. Mi dispiace moltissimo che non sia stato possibile pervenire a un accordo in merito con il Consiglio e per il momento le procedure di revisione della bilancia dei pagamenti e le procedure di attuazione restano ancora da definire, sebbene Parlamento e Commissione abbiano ambedue dichiarato che a tal fine sarà fissato un termine molto ravvicinato.
costep_2009-09-16_15_15	Sono favorevole all’iniziativa del Parlamento europeo di avviare una discussione sulla legge per la protezione dei minori contro gli effetti dannosi dell’informazione pubblica, approvata e voluta dai partiti di destra lituani. È deplorevole che le legge sia stata varata senza una discussione adeguatamente approfondita e una valutazione della sua conformità al diritto internazionale e dell’Unione europea. Anche le proteste delle organizzazioni non governative sono state ignorate. Sotto il nobile e pretestuoso scopo di proteggere i diritti dell’infanzia, è stata creata in pratica una base giuridica destinata a spaccare la società, limitare le informazioni e discriminare alcuni gruppi sociali. L’ex presidente della Lituania aveva posto il veto sul disegno di legge e il nuovo presidente ha istituito un gruppo di lavoro che presenterà una nuova versione della legge al Parlamento nel corso della sessione autunnale. Spero che in Lituania esista una volontà politica di migliorare la legge sufficientemente forte, anche perché eravamo riusciti a emanare e applicare leggi progressiste in questo settore. Sei anni fa è stata varata la legge sulle pari opportunità grazie all’impegno dei social-democratici lituani; tale legge proibisce qualsiasi discriminazione diretta o indiretta basata su età, tendenza sessuale, disabilità, razza o origine etnica in qualsiasi ambito della vita. Attualmente una proposta di direttiva analoga è in discussione presso il Consiglio dei Ministri. Questa risoluzione del Parlamento europeo dovrebbe incoraggiare il parlamento lituano ad approvare una legge di quel tenore, che rispetti i diritti umani e le libertà e in cui non si dia adito ad alcuna forma di discriminazione, compresa la discriminazione basata sulle tendenze sessuali.
costep_2010-01-19_7_16	Nel corso degli ultimi anni, l’Unione europea ha notevolmente rafforzato le proprie relazioni e la propria influenza nei paesi del Vicino Oriente. L’Unione ha da sempre prestato un’attenzione particolare all’Iraq e, insieme alla comunità internazionale, ha preso parte sia alla ricostruzione del paese che alle missioni di sicurezza e di mantenimento della pace. Diversi gruppi si stanno contendendo il potere nel paese, impedendo la messa in atto delle riforme avviate in vari settori. Il fatto che non sia stato permesso a 14 partiti di partecipare alle elezioni in corso rappresenta sicuramente, un motivo di preoccupazione. L’Iraq ha scelto la strada della democrazia e quindi sia l’Unione europea che gli altri stati sono tenuti a richiedere e, se necessario, a contribuire al mantenimento degli impegni internazionali presi e al rispetto dei diritti umani e delle libertà fondamentali. Ritengo che l’Iraq sia davvero pronto per una più stretta cooperazione con l’Unione europea. Il memorandum d’intesa tra l’Unione e l’Iraq in materia di cooperazione energetica, che è stato firmato lo scorso lunedì, dimostra l’impegno del paese a sviluppare una relazione a lungo termine che porti dei vantaggi ad entrambi. Da un punto di vista energetico, l’Iraq è di fondamentale importanza per l’Unione europea, ma la salvaguardia della sicurezza di approvvigionamento energetico è inevitabilmente legata alla stabilità politica ed economica del paese, che è mancata negli ultimi tempi. Chiaramente, si tratta di un processo a lungo termine ma ritengo che l’Unione europea, l’Alto rappresentante e la comunità internazionale debbano offrire degli strumenti e delle soluzioni affinché i principi di diritti umani e di stato di diritto divengano dei pilastri fondamentali della politica futura dell’Iraq.
costep_2010-02-10_10_139	Ho votato a favore di questa risoluzione perché l’Unione europea deve combattere l’immigrazione illegale e la tratta di esseri umani. A causa della crescente disoccupazione, aumenterà il numero delle potenziali vittime della tratta di esseri umani e dello sfruttamento a fini di lavoro forzato. Soprattutto, coloro che hanno perso il lavoro nel proprio paese natale - e insieme al lavoro anche ogni speranza di vita migliore - si spingeranno a cercare successo altrove: è una situazione che può essere sfruttata da bande criminali. L’area principale della tratta, che riguarda bambini, in particolare, donne e ragazze, non cambia da molti anni. Lo sfruttamento sessuale in condizioni affini alla schiavitù è particolarmente diffuso nell’Europa orientale, che funge da via di transito per la tratta di esseri umani diretta verso occidente. Dobbiamo preparare una strategia di misure per combattere la tratta di esseri umani, imperniata soprattutto sulla lotta contro la tratta, sulla prevenzione e la protezione delle vittime, e infine sulle pene. Tutti gli Stati membri devono adottare misure severe per combattere la tratta di esseri umani e garantire il coordinamento delle legislazioni nazionali. Dobbiamo puntare a una collaborazione più stretta fra tutte le parti interessate al problema della tratta di esseri umani.
costep_2010-03-09_7_16	Signora Presidente, signor relatore, onorevoli colleghi, sono d’accordo con l’iniziativa e confido che possa aiutare le persone e le imprese a livello nazionale. Tuttavia, senza un monitoraggio chiaro e strettamente regolato della situazione del mercato interno e del sistema giuridico, dubito che sarà possibile proteggere efficacemente questi operatori di mercato, a prescindere dalle loro dimensioni e dai servizi utilizzati. Occorre stabilire sanzioni rigorose quando, a seguito di un’analisi, vengono riscontrate palesi violazioni. Indagando sulle denunce a livello internazionale occorre assolutamente seguire le procedure e stabilire dei criteri. Purtroppo, le statistiche mostrano tristemente che in otto casi internazionali su dieci attualmente oggetto di indagine, le istituzioni dello Stato o i giudici hanno agito in modo improprio. Pertanto penso che senza una chiara regolamentazione delle sanzioni sarà impossibile ottenere il risultato desiderato. Vorrei attirare l’attenzione su questo aspetto.
costep_2010-03-10_8_1	Signor Presidente, vorrei annunciare che appoggio questa decisione, anche se all’inizio la mia scheda non funzionava ed è per questo che desidero annunciarlo. Ora passerò a discutere della questione in esame, onorevoli colleghi, ovvero la proposta di direttiva del Parlamento europeo e del Consiglio in materia di modifica degli obblighi contabili annuali delle microentità. Questo progetto ha suscitato un’accesa discussione a quasi tutti i livelli, sia all’interno dell’Unione europea, sia negli Stati membri. Sono convinto che occorra predisporre regole comuni per l’Unione europea. Tuttavia, vorrei sottolineare che la riduzione degli oneri amministrativi che gravano sulle microentità non deve portarci a violare le condizioni di concorrenza leale nei mercati interni degli Stati membri, né all’interno del mercato comunitario. Penso che occorra istituire una sola imposta per le microentità, imposta che già esiste in alcuni Stati. Se fosse possibile, essa potrebbe essere calcolata in base al numero di dipendenti, al fatturato o al territorio, a seconda del tipo di settore. Così quelle società non sarebbero più tentate di praticare attività illegali.
costep_2010-03-24_16_30	Alla luce della complessa situazione economica esistente negli Stati membri, il bilancio per il prossimo esercizio deve essere pianificato in maniera molto dettagliata. Il mantenimento e la creazione di posti di lavoro dovrebbero ricevere la massima attenzione. A questo scopo è necessario sostenere e promuovere le piccole e medie imprese, poiché sono proprio queste ultime che garantiscono un impiego a molti cittadini europei. Le misure di sostegno finanziario dovranno essere più flessibili e più accessibili se vogliamo che le imprese di recente costituzione e quelle che hanno attraversato serie difficoltà finanziarie sopravvivano. Inoltre non dovremmo dimenticare gli ambiti che apportano un valore aggiunto non solo ai singoli Stati membri ma all’intera Comunità. A tal riguardo si potrebbero menzionare i trasporti, settore nel quale la creazione di un sistema sostenibile e sicuro e lo sviluppo di reti transeuropee dovrebbero costituire una priorità. Le priorità per il bilancio 2011 devono inoltre includere finanziamenti per progetti di collegamento energetico volti a garantire l’indipendenza in questo settore.
costep_2010-10-07_13_122	Sono molto preoccupato dagli eventi verificatisi nella Repubblica democratica del Congo, nei quali centinaia, se non addirittura migliaia, di donne e bambini hanno subito stupri negli ultimi mesi. Come politico sono ammutolito. Ancor più lo sono come padre e come uomo. È terribile. I colpevoli devono essere individuati, incriminati e puniti secondo il diritto internazionale. Noi, comunità internazionale, abbiamo fallito. Abbiamo fallito, però, molto più vicino a noi, nel nostro territorio. Ci affrettiamo sempre a condannare le violazioni dei diritti umani al di fuori dell’Unione europea e chiediamo che si agisca con urgenza. Quando invece l’attenzione si appunta sulle violazioni dei diritti umani nell’Unione europea, la reazione è perlopiù misurata. L’Unione sarà colpita da una profonda crisi di fiducia se non riuscirà a colmare il divario tra le sue lodevoli condanne dei crimini commessi al di fuori dell’Unione e gli interventi intrapresi sul suo territorio nel campo dei diritti umani. Non dovrebbe essere così. Il trattato di Lisbona ha schiuso nuove opportunità per rafforzare i diritti umani, e mi riferisco in particolare alla Carta dei diritti fondamentali dell’Unione, ora obbligatoria non soltanto per le istituzioni comunitarie, bensì anche per gli Stati membri. È dunque nelle nostre possibilità colmare questo vuoto in materia di diritti umani a livello di Unione, ma dobbiamo agire adesso.
costep_2010-10-18_13_48	Oggigiorno è veramente molto importante conciliare meglio la vita privata e la vita professionale tendendo alla crescita economica, al benessere e alla competitività nel settore dell’uguaglianza di genere. Essendoci un forte calo del tasso di natalità in quasi tutti gli Stati membri, occorre adottare misure per creare le migliori condizioni possibili in cui le madri possano crescere i figli e avere la possibilità concreta di tornare sul mercato del lavoro. Esorto inoltre gli Stati membri e gli eurodeputati a trovare il modo di coordinare il costo dell’indennità di maternità e dell’assegno per la cura dei figli, cosicché le donne non siano una forza lavoro più costosa degli uomini. La condivisione delle responsabilità familiari e la possibilità di concedere anche agli uomini il diritto a due settimane di congedo di paternità offrirebbero alle donne maggiori opportunità di tornare al lavoro e rafforzerebbero i rapporti familiari. Sono quindi convinta che un congedo di maternità più lungo promuoverebbe anche un aumento dei tassi di natalità, visto soprattutto il rapido invecchiamento della nostra società.
costep_2010-11-25_9_1	Signor Presidente, ho votato a favore di questa risoluzione sui negoziati in corso sul bilancio 2011. Il fallimento del comitato di conciliazione tra il Parlamento ed il Consiglio ha suscitato grande preoccupazione in tutta l’Unione europea. È deplorevole che in alcuni ambienti non si avverta ancora la necessità di aderire al trattato di Lisbona. Se non riuscissimo a trovare un accordo sul bilancio e su altre questioni connesse entro la fine dell’anno, le conseguenze sarebbero estremamente gravi. Sarebbe molto difficile creare il servizio europeo per l’azione esterna e le tre nuove istituzioni per il controllo delle istituzioni finanziarie dell’Unione europea senza finanziamenti. A causa della mancanza di fondi, sarebbe impossibile mettere adeguatamente in atto la politica di coesione, una delle politiche più importanti dell’Unione europea, per non parlare di cosa accadrebbe alla strategia Europa 2020 e al programma GALILEO. Ritengo pertanto che la posizione costruttiva e flessibile del Parlamento europeo dimostri ancora una volta che, dinanzi alla situazione provocata dalla crisi finanziaria, l’Assemblea sta veramente agendo in maniera responsabile.
costep_2010-12-15_10_342	Ho approvato questa relazione perché mira ad aumentare l’efficienza energetica almeno del 20 per cento entro il 2020, progredendo in tal modo verso un’economia verde e sostenibile. I vantaggi sono enormi in termini sia di crescita economica, sia di creazione di posti di lavoro nelle zone rurali e in quelle urbane. È risaputo che vi sia un enorme potenziale per l’efficienza energetica nell’edilizia, pertanto bisognerebbe porre l’accento sulla ristrutturazione degli edifici esistenti in quanto le percentuali di nuove costruzioni continuano a ridursi nell’Unione e molti vecchi edifici dispongono di altissimi potenziali di efficienza, se ristrutturati adeguatamente. Nell’industria della tecnologia pulita esiste la necessità di superare il divario tra gli Stati Uniti d’America e la Cina da una parte e l’Unione europea dall’altra. Entrambi i paesi sono molto più progrediti dell’Unione europea per quanto riguarda l’adozione di misure legislative volte a promuovere soluzioni di efficienza energetica. Pertanto, le misure e gli strumenti per promuovere i finanziamenti andrebbero sostenuti sia a livello di Unione che di Stati membri. L’introduzione di fondi per l’efficienza energetica a livello nazionale con il sostegno dei contratti per l’efficienza energetica andrebbero incentivate attraverso uno strumento finanziario a livello europeo. Il contratto per l’efficienza energetica in base al quale un cliente acquista un risparmio energetico garantito crea un effetto di leverage in quanto l’investimento viene ammortizzato su un arco di tempo di 2-15 anni. Un tale modello crea posti di lavoro nell’ambito delle piccole e medie imprese e i consumatori possono risparmiare sulle bollette dell’energia, riducendo di conseguenza le emissioni.
costep_2010-12-16_7_101	Quest'anno sono state adottate decisioni importanti atte alla creazione di un quadro dell’Unione europea per la governance economica e la supervisione finanziaria. L’Unione europea vedrà l’avvio del Comitato europeo per il rischio sistemico, responsabile della vigilanza prudenziale sul sistema finanziario, onde prevenire periodi di turbolenze finanziarie diffuse e contribuire al corretto funzionamento del mercato interno, garantendo in tal modo un apporto duraturo del settore finanziario alla crescita economica. Condivido la proposta di creare un meccanismo europeo di stabilità permanente e quindi di consolidare ulteriormente la governance economica per garantire un’efficace e rigorosa opera di vigilanza e coordinamento economico fondata sulla prevenzione. Appoggio la proposta secondo la quale gli Stati membri non appartenenti all’area euro devono avere la possibilità di essere coinvolti nella creazione di tale meccanismo e, se necessario, ricevere assistenza finanziaria.
costep_2011-02-03_9_49	Ho votato a favore del regolamento che istituisce uno strumento per il finanziamento della cooperazione allo sviluppo. L’obiettivo della politica di sviluppo dell’Unione europea è ridurre e, in ultima analisi, eliminare la povertà. Tale politica sostiene gli sforzi profusi dai paesi ACP per ridurre la povertà e garantire uno sviluppo economico e sociale sostenibile. L’Unione europea si impegna per supportare l’integrazione graduale e continua dei paesi in via di sviluppo nell’economia mondiale in vista di uno sviluppo sostenibile. I principali paesi ACP esportatori di banane possono trovarsi di fronte a sfide nel contesto dei mutati accordi commerciali, segnatamente a seguito della liberalizzazione della cosiddetta tariffa NPF nel quadro dell’Organizzazione mondiale del commercio e degli accordi bilaterali e regionali conclusi o in fase di conclusione tra l’Unione europea e taluni paesi dell’America latina. Le misure di assistenza finanziaria da adottare nell’ambito del programma dovrebbero essere volte a migliorare il tenore e le condizioni di vita dei cittadini nelle zone di coltivazione delle banane e nelle catene di valore delle banane, specificamente piccoli coltivatori e piccole aziende, garantendo nel contempo il rispetto delle norme in materia di lavoro, salute e sicurezza sul luogo di lavoro, oltre alle norme ambientali, segnatamente quelle riguardanti l’uso dei pesticidi e l’esposizione a tali prodotti. Le misure dovrebbero pertanto anche sostenere l’adeguamento, compresa ove del caso la riorganizzazione, delle zone dipendenti dalle esportazioni di banane attraverso un sostegno di bilancio specifico per il settore o interventi specifici per progetto.
costep_2011-02-16_7_132	Ho votato a favore di questa proposta di risoluzione, poiché le piccole e medie imprese (PMI) rendono un contributo fondamentale alla crescita economica, alla coesione sociale, all’occupazione e all’innovazione. È molto importante istituire strumenti efficaci a sostegno del finanziamento delle PMI, prestando un’attenzione particolare agli strumenti di finanziamento mezzanino nel prossimo periodo di programmazione in modo da abbattere gli ostacoli al finanziamento e promuovere la creazione e la crescita di nuove imprese innovative, garantire un maggiore accesso ai mercati europei obbligazionari e del capitale di rischio e rimuovere al contempo gli ostacoli che ne impediscono lo sviluppo. Sostengo la proposta volta a creare condizioni migliori per gli start-up e per le imprese innovative in modo da favorirne l’accesso al mercato azionario. Dobbiamo adoperarci in ogni modo per assicurare che gli strumenti attuali di finanziamento siano debitamente attuati sia a livello nazionale che a livello dell’UE, semplificando le procedure amministrative e agevolando il ricorso ai Fondi strutturali. Gli Stati membri devono assolutamente mettere in atto riforme radicali nell’imposizione fiscale per le PMI e nei sistemi di supporto. Bisogna inoltre incrementare il finanziamento nell’ambito del bilancio comunitario per gli strumenti finanziari innovativi, assegnando maggiori risorse al programma per la competitività e l’innovazione. Inoltre devono essere ridotti gli ostacoli amministrativi per le PMI, razionalizzando la gestione degli strumenti finanziari innovativi, coordinando i programmi di finanziamento per le PMI e creando un punto di contatto unico.
costep_2011-03-09_11_191	L’integrazione europea è la principale forza motrice del progresso montenegrino. Il paese ha ottenuto grandi risultati negli ultimi 12 mesi, attuando con successo riforme strutturali ed economiche e contrastando efficacemente la corruzione e la criminalità organizzata. Le minoranze etniche convivono pacificamente in Montenegro e il paese promuove con successo relazioni di buon vicinato. L’UE e il Montenegro hanno quindi firmato un accordo di stabilizzazione e associazione. Ho votato a favore di questa risoluzione poiché essa indica giustamente le ulteriori misure da adottare per riformare il paese. È necessario fare progressi nella creazione dello stato di diritto, continuare ad attuare le riforme amministrative, accrescere le capacità dei dipendenti pubblici, modificare la legge elettorale e rafforzare la società civile e i media indipendenti. È importante che il paese non perda slancio e continui il lavoro che ha intrapreso.
costep_2011-05-11_6_201	Ho votato a favore di questa risoluzione sulla proposta di decisione del Parlamento europeo e del Consiglio che stabilisce il primo programma relativo alla politica in materia di spettro radio. Concordo con il punto di vista del relatore: l’Europa necessita di un mercato unico interno per poter assumere un ruolo guida nell’economia internazionale, prestando particolare attenzione al settore dei servizi e all’economia della conoscenza. L’agenda digitale europea e l’economia digitale possono fungere da elemento trainante per rendere il mercato interno una realtà per tutti i settori della nostra economia. Ciò richiede la capacità di assumere un ruolo guida in merito alla banda larga e all’uso di Internet. Si deve puntare a rendere l’Europa la migliore e fare tutto ciò che è meglio per l’Europa: aprire lo spettro radio a nuovi servizi e all’aumento del traffico mobile, gettare le basi per nuove opportunità per cultura e contenuti, per emittenti e servizi pubblici nel quadro della banda larga. Il primo programma strategico in materia di spettro radio (RSPP) rappresenta un significativo passo avanti nel garantire un uso efficiente e ottimale di questa risorsa finita. L’Europa deve essere in prima linea in tale processo di cambiamento, creando le migliori opportunità per un’economia della conoscenza dell’Unione che sia competitiva, caratterizzata da vitalità, cambiamento e innovazioni. Ciò richiede l’accesso alle competenze migliori e la più alta velocità di Internet e delle applicazioni a banda larga.
costep_2011-05-11_6_387	Ho votato a favore della relazione, in quanto illustra la reazione del Parlamento al Libro verde pubblicato dalla Commissione e teso ad avviare una consultazione pubblica sulla protezione delle foreste e a preparare queste ultime ai cambiamenti climatici in tutta l’Unione europea. Nella relazione, il Parlamento accoglie con favore il Libro verde della Commissione e chiede un aggiornamento della strategia dell’UE per le foreste, che tenga contemporaneamente conto dell’applicazione dei principi di sussidiarietà e proporzionalità e includa la dimensione dei cambiamenti climatici e aspetti più ampi della protezione delle foreste. Il Parlamento ribadisce inoltre la propria posizione sulla necessità di incrementare i livelli di finanziamento a favore delle misure di protezione delle foreste mediante il pilastro sullo sviluppo rurale della politica agricola comune, in particolare alla luce delle nuove sfide correlate ai cambiamenti climatici. Tra le altre possibili fonti di finanziamento, la relazione propone inoltre di valutare l’eventualità di pagare le aziende per i servizi ecosistemici mediante i quali le stesse contribuiscono alla conservazione della biodiversità e alla protezione delle foreste. Tra le molte altre misure, tra cui il rafforzamento del coordinamento a livello comunitario e lo scambio di informazioni tra gli Stati membri, la Commissione viene inoltre esortata a valutare l’opportunità di presentare una proposta legislativa che ponga un vincolo di inedificabilità sui terreni devastati da incendi di cui sia stata accertata la natura dolosa.
costep_2011-05-12_13_319	Oggi il Parlamento ha adottato un’importante decisione sulla resistenza agli antibiotici. A mio parere, è molto importante raccogliere e analizzare le informazioni sull’uso dei prodotti per la salute animale, compresi i prodotti antibiotici. È altresì necessario garantire che questi prodotti siano usati in maniera efficace e con moderazione senza mettere a repentaglio l’efficacia delle misure tese a combattere le malattie umane quando vengono scelti gli antibiotici come terapia medica. Benché, nel periodo 2005-2009, nell’UE, i test sul monitoraggio dei residui degli agenti antibatterici negli animali e negli alimenti di origine animale abbiano mostrato risultati positivi, non si è ancora instaurata una tendenza controllata verso la riduzione, ma solo fluttuazioni frammentarie. Particolarmente preoccupante è il fatto che, stando ai dati del 2009, la maggioranza delle discrepanze sugli agenti antibiotici sono state rinvenute in campioni di miele, di carne di coniglio e di pesce, ossia in prodotti che spesso sono considerati preziosi e che sovente vengono usati nella dieta quotidiana degli europei. Pertanto l’obiettivo di somministrare con prudenza il trattamento antibiotico e attuare un monitoraggio completo per meglio coordinare le fonti della ricerca sull’uso umano e veterinario è molto importante per garantire la salute umana ed il benessere animale.
costep_2011-06-08_7_218	Un accordo progressivo promuoverà e accelererà relazioni commerciali e di investimento attive tra Unione europea e Canada. La liberalizzazione delle relazioni commerciali porterà vantaggi reciproci per entrambe le parti e creerà condizioni di investimento più favorevoli. Per raggiungere un accordo globale e di elevata qualità, che vada oltre gli impegni assunti nel quadro dell’OMC, nessuna delle parti dovrebbe imporre requisiti che possano entrare in conflitto con le politiche interne o gli accordi istituzionali. Inoltre, si dovrebbe applicare il principio di reciprocità, in caso di controversie commerciali, si dovrebbe migliorare la tutela dei diritti di proprietà intellettuale e garantire un accesso reciproco ai mercati dei servizi e degli appalti pubblici. Particolare attenzione deve essere dedicata al settore agricolo e ai consumatori. Dobbiamo mantenere una posizione risoluta su OGM, latte e indicazione di origine sulle etichette. Dobbiamo garantire una concorrenza equa e maggiore tra i fornitori di prodotti agricoli. Ritengo che la Commissione debba avviare i negoziati sugli investimenti con il Canada quando il Parlamento avrà adottato la propria posizione sulla futura politica dell’Unione europea in materia di investimenti. Dobbiamo tutelare i settori più sensibili delle parti, affinché siano esclusi dalla portata degli accordi di investimento. La Commissione deve adottare una posizione decisa sulla messa al bando dei prodotti derivanti dalla foca e, a tal proposito, il Canada dovrebbe ritirare la richiesta all’OMC di creare un organismo di risoluzione delle controversie. Detta richiesta non rispetta i principi delle buone relazioni commerciali.
costep_2011-06-23_14_134	L’accordo di partenariato nel settore della pesca tra l’UE e le Seychelles serve agli interessi delle due parti. In primo luogo le imbarcazioni UE possono aver accesso alle acque delle Seychelles e svolgere attività di pesca. Queste imbarcazioni stanno creando molti nuovi posti di lavoro per i marinai delle Seychelles. L’accordo rafforza la cooperazione tra le parti e promuove un partenariato nonché la cooperazione scientifica per una pesca responsabile e peschiere sostenibili. Oltretutto, il settore ittico delle Seychelles godrà di condizioni favorevoli per lo sviluppo, intraprendendo attività di pesca responsabili, contrastando in modo efficace la pesca illegale, non dichiarata e non regolamentata (INN) e sfruttando al massimo il suo sistema di controllo delle navi. É necessario rilevare che le disposizioni dell’accordo rinnovato sortiranno un effetto positivo sul mercato europeo delle conserve di tonno, contribuendo indubbiamente a stabilizzarlo. Si promuoverà l’ottemperanza alla misure di conservazione in alto mare e si creeranno le condizioni per arrestare le attività di pesca illegale. Accolgo positivamente la possibilità di raggiungere un compromesso tra le parti e l’inclusione nel protocollo sul rinnovo dell’accordo di una clausola di sospensione nel caso di violazione dei diritti umani o di mancato rispetto dei principi OIL. É opportuno richiamare l’attenzione al fatto che la pirateria rappresenta ancora una grave minaccia alla sicurezza delle imbarcazioni nell’Oceano Indiano. Ne consegue che entrambe le parti dovranno adottare le misure e le azioni necessarie ad arrestare questa attività illegale di grave entità.
costep_2011-06-23_14_510	Un quadro potenziato di governance economica dovrebbe basarsi su una maggiore titolarità nazionale delle norme e delle politiche e su un quadro di sorveglianza più solido delle politiche economiche nazionali a livello europeo. Occorre attuare ampie riforme del quadro di governance. Affinché le normative del regolamento sugli squilibri macroeconomici trovino adeguata attuazione e consentano di raggiungere gli obiettivi delineati, è necessario istituire un sistema differenziato di destinazione delle ammende. Si devono applicare depositi fruttiferi per gli Stati membri in caso di inosservanza delle raccomandazioni o mancata applicazione delle misure correttive proposte dal Consiglio. In casi di ripetuta inosservanza delle raccomandazioni, i depositi fruttiferi andrebbero trasformati in un’ammenda annuale. Sostengo la proposta secondo la quale il prestito fruttifero e l’ammenda dovrebbero essere identici per tutti gli Stati membri la cui moneta è l’euro, al fine di garantire parità di trattamento. Solo una Commissione forte ed indipendente può vigilare adeguatamente e dettare gli orientamenti nel contesto di una nuova, più ampia e approfondita vigilanza sulle politiche economiche. Occorre quindi conferire alla Commissione la facoltà di proporre una riduzione dell’importo o l’annullamento di un’ammenda sulla base di circostanze economiche eccezionali, conferendo al Consiglio il potere di adottare decisioni individuali per l’applicazione dell’ammenda prevista.
costep_2009-04-01_15_18	Grazie, signor Presidente. Appoggio le modifiche proposte dalla commissione responsabile di esaminare la proposta della Commissione relativa all’efficienza energetica e agli investimenti a favore delle energie rinnovabili nell’edilizia abitativa. La proposta della commissione promuoverà la crescita della domanda e una più rapida erogazione dei fondi a favore di misure volte all’aumento dell’efficienza energetica. Agli Stati membri, ora, vengono concesse possibilità di sfruttare queste risorse per aumentare al massimo l’efficienza energetica. I maggiori risultati si otterrebbero utilizzando le risorse per obiettivi che diano totale libertà d’azione alle iniziative dei consumatori volte al miglioramento dell’efficienza energetica, mentre le misure più incoraggianti sarebbero quelle che riducono il rischio per chi già pensa di investire nell’efficienza energetica. Riconosco, tuttavia, che la commissione dovrebbe fornire alcune linee guida in materia per le azioni che dovranno intraprendere gli Stati membri. Tale approccio non solo avrebbe un effetto moltiplicatore come stimolo dell’economia, ma promuoverebbe anche una più rapida diffusione del concetto di risparmio energetico negli Stati membri. Ciononostante l’ammontare delle risorse obbligherà gli Stati membri a limitare il numero di chi beneficerà dell’assistenza e, in questo senso, sarebbe ragionevole lasciarsi guidare dalla proposta della Commissione destinando le risorse, innanzi tutto, alle famiglie a basso reddito. Grazie.
costep_2010-10-20_7_34	L’onorevole Rangel propone emendamenti molto importanti al regolamento del Parlamento europeo. Probabilmente, come diretta conseguenza di tali adeguamenti del regolamento del Parlamento europeo, i problemi da noi trattati verranno risolti con maggiore celerità. In particolare, gradirei che gli Stati membri dell’Unione traducessero in realtà le decisioni e le raccomandazioni formulate dal Parlamento europeo. Soltanto quando rimetteremo ordine al nostro interno le raccomandazioni dell’UE ai paesi terzi acquisiranno maggiore valore. A titolo di esempio, le raccomandazioni della risoluzione del Parlamento europeo dell’11 marzo 2004 sulla situazione dei non cittadini in Lettonia non sono ancora state trasposte. Auspico che la revisione del regolamento del Parlamento europeo aiuti le istituzioni europee ad avere un quadro chiaro delle violazioni dei diritti umani di base che vengono perpetrate in Lettonia.
costep_2010-10-21_8_102	L’Unione europea è chiamata a proseguire nel dialogo attivo con l’Ucraina in merito alla sua adesione, anche se accogliamo di buon grado il fatto che non diventerà uno Stato membro nel giro di pochi anni. È nell’interesse di tutti che l’Ucraina diventi uno Stato sviluppato da un punto di vista economico e politicamente stabile e che abbia stretti rapporti di partenariato in occidente: siamo consapevoli delle difficoltà per raggiungere un tale obiettivo, anche perché il paese deve acquisire stabilità economica e attuare numerose riforme. Tuttavia, è necessario portare avanti questo processo e l’Unione europea deve offrire il suo sostegno. Il proficuo lavoro svolto per l’accordo di associazione UE-Ucraina deve essere continuato ed è necessario avviare rapidamente i lavori per un accordo di libero scambio esteso. L’Ucraina gode di una posizione strategica da un punto di vista geografico, fondamentale anche per l’approvvigionamento di gas all’Unione ed è, pertanto, necessario sostenere la modernizzazione della rete di trasporto di gas al fine di ridurre il rischio di interruzione del servizio di approvvigionamento ai paesi dell’Unione, come è accaduto di recente. Non possiamo però ignorare le violazioni della democrazia, aggravatesi da quando Viktor Yanukovych si è insediato come Presidente. È nostro dovere metterle in luce e prendere una posizione ferma in merito al rispetto in Ucraina dei valori occidentali poiché rappresentato il fondamento della nostra Unione.
costep_2011-06-08_7_651	Benché la relazione del Parlamento europeo intitolata Investire nel futuro: un nuovo quadro finanziario pluriennale (QFP) per un’Europa competitiva, sostenibile e inclusiva contenga molte idee meritevoli di sostegno, ho deciso di non avallarla, in quanto ritengo che danneggi l’immagine dell’Unione europea agli occhi dei cittadini. La relazione suggerisce di incrementare l’onere fiscale a carico dei cittadini europei, e non posso accettarlo. è comprensibile che l’Europa debba disporre di finanze proprie e che le stesse possano essere reperite mediante la riscossione delle imposte. Tuttavia, ciò presupporrebbe la creazione di un’Europa federale, una questione che dovrebbe essere oggetto di discussioni aperte, e non venir imposta clandestinamente attraverso la politica tributaria. Se vogliamo proseguire lungo questa strada, dobbiamo prima accertarci che gli Stati membri siano disposti a rinunciare al loro gettito fiscale per il bene dell’Unione europea, e solo allora si potrebbe pensare di istituire un bilancio comune autofinanziato. Per i politici prendere questo tipo di decisione significa coinvolgere la società, e in questo caso non è successo.
costep_2011-03-09_6_32	Signor Presidente, gli accadimenti che stanno avendo luogo in tutti i paesi del mondo arabo sono un fantastico sogno che diventa realtà. Per evitare che questo sogno si trasformi in un incubo, dobbiamo giocare un ruolo fondamentale e garantire non solo che queste popolazioni si liberino dei leader attuali, ma anche che la dittatura venga completamente eliminata. A questo scopo è necessaria una fase di transizione che richiede molta assistenza da parte nostra. È vero che noi tutti abbiamo intrattenuto relazioni con questi paesi e con i loro regimi, ma una volta che abbiamo assistito alle incredibili violenze perpetrate, dobbiamo dimostrarci uniti contro questi attacchi e contro i regimi che li compiono. La fase successiva sarà di eliminare queste violenze non solo attraverso le parole ma anche con i fatti. Ogni giorno che passa in un simile clima di violenza è un altro giorno nel quale abbiamo acconsentito ad omicidi e spargimenti di sangue. Dobbiamo rafforzare la presenza umanitaria dell’Unione europea, come la baronessa Ashton ha già giustamente fatto, ma dobbiamo anche incrementare i nostri aiuti, sia verso il popolo libico sia nei confronti di quanti stanno fuggendo dal regime verso Tunisia ed Egitto. Se questi flussi dovessero spostarsi verso l’Europa dobbiamo essere preparati; è facile affermare che dovremmo aprire le nostre porte ai rifugiati libici, ma rimane ancora da verificare se ci faremo tutti carico della situazione qualora dovesse verificarsi.
costep_2011-03-23_16_39	Signor Presidente, due settimane fa questo Parlamento ha adottato una risoluzione politica coraggiosa che postulava - tra le altre cose - la creazione di una zona di interdizione dei voli sulla Libia. Appena una settimana fa, quando il Consiglio di sicurezza dell’ONU non aveva ancora approvato questa risoluzione, abbiamo tenuto un’altra seduta in cui abbiamo espresso la nostra disperazione alla luce della caduta imminente di Bengasi e in ultima analisi del fallimento della rivoluzione che ambisce alla democrazia in Libia. Giovedì scorso, un giorno più tardi, la risoluzione è stata accolta e sono trascorsi quattro giorni dalla sua attuazione. Signor Presidente, ritengo sia importante continuare ad attuare tale risoluzione e a sostenere il popolo libico, proteggendolo al contempo da ulteriori massacri e aiutandolo nella transizione verso la democrazia. Dobbiamo poi affrontare altre due questioni. In primo luogo, dobbiamo continuare a erogare aiuti umanitari ingenti al popolo libico e ai rifugiati che lasciano la Libia, diretti soprattutto in Tunisia ed Egitto. In secondo luogo, dobbiamo prepararci a un possibile esodo di massa di rifugiati diretti ai paesi dell’Unione europea. Dopo tutto, la responsabilità non ricade solamente sui paesi mediterranei dell’UE, bensì su tutti noi.
costep_1997-03-10_5_7	Signor Presidente, molte sono le critiche che possono essere mosse all’Accordo di Schengen e la sua esecuzione. Anche qui ci troviamo di fronte ad un operato dei governi segreto ed incontrollabile; nessun controllo parlamentare; controllo giudiziario del tutto insufficiente e via discorrendo. Schengen non può essere quindi che uno stato di transizione, per trovare più avanti integrazione nell’Unione europea, e questo dovrà avvenire, come ha affermato anche la relatrice, in occasione della prossima revisione del Trattato di Maastricht. Si dovrà rendere d’applicazione generale il più possibile degli aspetti attuali di Schengen. Implicitamente, il Parlamento europeo dovrà essere dotato di competenze per poter intervenire in questo campo, e altrettanto dicasi per la Corte di giustizia. Anche la segreteria di Schengen dovrà essere alloggiata nelle strutture dell’Unione europea. L’osservazione successiva riguarda la guerra della droga - come viene talora definita - fra Paesi Bassi e Francia. Io credo che la Francia dovrebbe cessare i controlli alle frontiere settentrionali, come vuole anche la regola principe dell’Accordo di Schengen. Da canto suo, il governo olandese dovrebbe impegnarsi maggiormente per venire incontro alle critiche che piovono dall’estero sulla politica olandese verso gli stupefacenti. S'impone un ravvicinamento e, alla lunga, un’armonizzazione europea della politica verso la droga. La Francia dovrà migliorare l’assistenza ai tossicodipendenti e i Paesi Bassi dovranno inasprire la lotta alla produzione e lo spaccio di stupefacenti; i due paesi dovranno affrontare il problema congiuntamente con gli altri paesi. Noi siamo d’accordo col tenore generale della relazione dell’onorevole Van Lancker, probabilmente grazia alla votazione che c'è stata sugli emendamenti, e vi daremo perciò il nostro voto favorevole. Ci congratuliamo con la relatrice per il lavoro svolto.
costep_1997-04-08_10_75	È di per se incoraggiante sentire il Commissario annunciare che nel corso di questo mese verrà presentata una nuova proposta con cui si subordinerà la concessione di aiuti comunitari al rispetto delle direttive in vigore. Poi, c'è naturalmente la questione dei tempi di sosta e di viaggio e simili. Chiedo: come pensa la Commissione di controllare e dimostrare la non osservanza delle direttiva da parte di un trasportatore? È sempre stata questa la grande lacuna: non disponiamo di un buon sistema di controllo delle direttive in vigore. Verranno impiegati altri ispettori dalla Commissione per controllare che i trasportatori siano in regola oppure no? Se non sono in regola, non devono ricevere più aiuti.
costep_1997-04-10_6_48	Signora Presidente, i recenti tumulti nella provincia cinese del Turchestan orientale dove le autorità cinesi hanno ucciso numerosi cittadini uiguri confermano ancora una volta la cattiva reputazione della Cina in materia di rispetto dei diritti umani. La storia recente del Turchestan orientale ne è purtroppo un esempio sorprendente. Gli uiguri hanno sofferto pesantemente sotto il regime comunista. Negli anni '60 numerosi cittadini uiguri sono stati deportati, mentre decine di migliaia sono stati uccisi nel corso degli anni '50 e '60 e agli inizi degli anni '70. I recenti eventi in Turchestan dimostrano ancora una volta che le autorità cinesi non rispettano la libertà di religione. È quanto si evince dalla chiusura forzata di più di 100 scuole coraniche e dall’arresto di numerosi fedeli mussulmani. Secondo un recente rapporto dell’organizzazione americana per i diritti umani Human Rights Watch/Asia, il governo cinese considera tutti i fedeli come potenziali pericoli per la sicurezza. Il governo è convinto che quelli che definisce elementi nemici provenienti dall’esterno utilizzino la religione per destabilizzare la Cina e far crollare le istituzioni. I mussulmani del Turchestan orientale non sono le uniche vittime della politica cinese in materia di religione. In tutta la Cina sono soprattutto i cristiani legati a chiese non ufficialmente registrate ad essere perseguitati. Alla luce delle gravi violazioni dei diritti umani, è senza dubbio deplorevole che gli Stati membri dell’Unione non riescano a presentare congiuntamente una risoluzione alle Nazioni Unite in cui si condanni la Cina. Appoggio pertanto l’iniziativa coraggiosa della Danimarca e vorrei sottolineare a questo proposito che i ringraziamenti rivolti dal governo cinese alla Francia per il suo atteggiamento costruttivo dovrebbero fra riflettere il governo francese.
costep_1997-05-28_9_6	Signora Presidente, esprimo tutto il mio apprezzamento all’onorevole Harrison che ha redatto un’eccellente relazione su un tema molto importante. Fino ad ora, l’attuazione del mercato unico ha prodotto una rivoluzione nei paesi dell’Unione europea. Anche se le aspettative un po’ esagerate delle relazioni Cecchini non si sono sempre avverate - mi riferisco soprattutto alla prevista creazione di alcuni milioni di nuovi posti di lavoro -, tuttavia gli investimenti sono aumentati, l’inflazione è diminuita, sono stati comunque creati tra i 300.000 e i 900.000 nuovi posti di lavoro e le economie dei paesi europei sono strettamente intrecciate tra loro. Eppure, c'è ancora tanto da fare. Pensiamo, ad esempio, al settore degli appalti pubblici, dove la Germania e la Francia non applicano correttamente le direttive vigenti - e credo che a questo fatto si dovrà finalmente dedicare la dovuta attenzione; oppure al settore dei servizi finanziari e delle assicurazioni, dove non esiste ancora un mercato unico europeo: anche qui, molto dovrà ancora succedere. A tutt'oggi, moltissime direttive non sono applicate dagli Stati membri. Per dare nuovo slancio allo sviluppo del mercato unico, in giugno la Commissione europea dovrà presentare un piano d’azione al Consiglio europeo di Amsterdam. È urgentemente necessario che lo faccia. In alcuni casi, gli Stati membri applicano le direttive con forti ritardi mentre, in altri casi, vi aggiungono così tante disposizioni che la norma, alla fine, assomiglia più a un albero di Natale che ad una legge seria. E, volendo essere onesti, dobbiamo ammettere che pure il Parlamento europeo dà talvolta il suo contributo in tal senso. A quel punto, lo scopo dell’armonizzazione è stato fallito di molto e le barriere rimangono. Veniamo, ora, alle PMI, le piccole e medie imprese. Come constata anche la Commissione nel suo documento di lavoro intitolato Retrospettiva sul mercato unico nel 1996, la piccola e media impresa trae meno profitto dal mercato unico della grande impresa. Attraverso la risoluzione dell’onorevole Harrison, anche il mio gruppo vuole esprimere la sua preoccupazione per questo stato di cose. Lo sviluppo del mercato unico deve diventare più proficuo per la piccola e media impresa attraverso, ad esempio, un aumento delle esportazioni nonché il ricorso all’euro e a tutti i sistemi di pagamento che si creeranno nell’orbita di quest'ultimo. Inoltre, i costi per ottemperare alla nuova legislazione prevista dal mercato unico in campo amministrativo, tecnico e fiscale costituiscono un grosso problema per la piccola e media impresa. Chiedo al Commissario di ascoltare molto attentamente quali sono le difficoltà in cui la piccola e media impresa si dibatte. Per essa, una legislazione semplice e chiara sarebbe molto più efficace di ogni sorta di sussidi difficilmente ottenibili. Cosa vuole veramente la PMI? Vuole migliori strumenti di consultazione all’interno - possiamo dire così - di un dialogo economico, di un dialogo commerciale e sociale e, forse, persino di un dialogo fiscale, ma soprattutto vuole essere consultata. Vuole, poi, che i programmi collettivi di ricerca e sviluppo per la PMI nonché la loro accessibilità siano migliorati. Terzo punto: vuole una riduzione degli oneri finanziari per le attività transfrontaliere e dei costi delle transazioni bancarie internazionali. La relativa direttiva entrerà in vigore contemporaneamente all’introduzione dell’euro. Penso che non dovrebbero esserci più problemi. Spero che il piano d’azione funzioni bene. Il mercato unico è una delle conquiste più importanti dell’Unione europea e, in assenza di slanci nuovi, è prevedibile che esso venga per così dire annacquato dalle adesioni future. Pertanto, se vogliamo conservare il nostro mercato unico europeo, è necessario che gli Stati membri si attengano alle sue norme con rigore e disciplina.
costep_1997-06-12_5_42	Temo che un inviato speciale sarebbe deriso come le eurotigri di cui parla la collega. In ogni caso, l’NLD due mesi fa ha tentato di festeggiare la schiacciante vittoria riportata alle elezioni di sette anni fa, ma ha provocato la reazione della giunta militare, la quale ha arrestato e incarcerato immediatamente 300 attivisti. Il segnale dato dall’ASEAN accogliendo la Birmania rappresenta una schiaffo alla comunità internazionale e alla cosiddetta università dei diritti dell’uomo. Proprio quando il presidente Clinton decreta sanzioni contro la Birmania, l’ASEAN reagisce con un gesto di segno opposto. Io devo veramente dare ragione all’onorevole Van Bladel che si tratta soprattutto non di investitori europei, ma di tigri asiatiche. L’Unione sta già facendo qualcosa, e io devo dire di non essere deluso da quanto sta facendo, ma essa dovrà convincere l’ASEAN a cambiare la propria politica verso la Birmania. La maniera più efficiente per far pressione sul regime SLORC suscita molti interrogativi. Spero in ogni caso che quanto proclamiamo in questa sede - derisi o meno - riesca almeno a filtrare ogni tanto fino a Aung San Suu Kyi perché essa sappia che per noi la solidarietà viene prima i tutto.
costep_1997-06-12_7_12	Signor Presidente, l’onorevole Pack non solo ha saputo organizzare un’eccellente audizione sullo sport ma ha anche realizzato un’ottima relazione, che abbiamo la possibilità di dibattere oggi. Se il Consiglio dei ministri e i membri della Commissione vogliono veramente l’Europa dei cittadini che reclamizzano, dovranno elaborare le raccomandazioni della relazione dell’onorevole Pack e lo dovranno fare il più rapidamente possibile. Sappiamo che lo sport va a toccare la vita del cittadino in tutti i suoi aspetti, quello culturale, quello della salute, la ricreazione, l’alimentazione, l’integrazione, delle minoranze e l’insegnamento. Tuttavia, dobbiamo purtroppo constatare che nell’insegnamento lo sport è scomparso dai programmi, soprattutto negli ultimi tempi, a motivo delle economie effettuate. Cosa stiamo chiedendo? Stiamo chiedendo in sostanza due cose. La legittimazione, ossia una base giuridica, menzionando lo sport nel Trattato. In secondo luogo, un bilancio sufficiente per finanziare gli aspetti importanti della politica dello sport europea. Ed infine occorre un segnale che faccia capire che anche noi, come Parlamento, prendiamo seriamente lo sport. Sono lieto di aver sentito tutti i colleghi esprimersi positivamente sulla proposta dell’onorevole Pack, e mi auguro pertanto che l’Ufficio di Presidenza del Parlamento accoglierà la domanda che potete presto aspettarvi dalla mia commissione, della quale ho l’onore di essere presidente, e cioè di cambiare il nome della commissione in quello di commissione per la cultura, la gioventù, l’insegnamento, i mezzi di informazione e lo sport.
costep_1997-06-25_12_6	Presidente, colleghi, anch'io desidero congratularmi con l’onorevole Wiersma per l’ottimo lavoro che ha svolto. È una relazione che dal punto di vista della chiarezza non lascia affatto a desiderare. Spero che la Commissione - anche se non è qui rappresentata dal Commissario Van den Broek - sarà sensibile a tutte le critiche che essa contiene. Infatti, come possiamo giudicare se le risorse europee vengono impiegate in maniera efficiente se non esistono criteri per farlo. Qualche tempo fa mi trovavo con una delegazione nella Repubblica Ceca, dove mi è stato chiesto se il programma PHARE non sia un progetto occupazionale concepito soprattutto per consulenti occidentali. Il programma PHARE è gradualmente cambiato da programma di assistenza tecnica in programma di sostegno all’adesione di paesi dell’Europa centrale ed orientale. Cosa significa tutto ciò per PHARE e per le priorità future? In primo luogo, miglioramento delle infrastrutture dei paesi nel campo dei trasporti, delle telecomunicazioni, dell’energia, della conoscenza anche - come ha già affermato l’onorevole Von Bladel - dell’infrastruttura bancaria, che è di grande importanza per gli investimenti. In secondo luogo, il rafforzamento del quadro legislativo ed istituzionale e l’assistenza nei campi di crescente rilevanza per l’Unione, come la libera concorrenza, l’ambiente, la sicurezza delle centrali nucleari nonché un clima favorevole per le piccole e medie imprese. Ciò impone altre esigenze alla Commissione e alle autorità locali dell’Europa centrale ed orientale nell’accompagnamento dei progetti. La Commissione dovrà rendere più semplici e trasparenti le proprie procedure, ma anche le autorità dell’Europa orientale dovranno trasformare più rapidamente le proprie istituzioni e ridimensionare la burocrazia per evitare che rimangano ancora risorse inutilizzate. Tuttavia, le enormi necessità finanziarie dell’Europa orientale non potranno essere coperte unicamente dai governi occidentali: si rendono necessari anche ingenti finanziamenti privati, e le banche sono disposte a fornirli. È già stata avanzata una proposta per un nuovo piano Marshall, piano che dovrebbe essere sorretto principalmente da banche private. Devono essere attirati investitori privati, e ciò richiede nei paesi interessati un ambiente legislativo interessante oltre che stabilità. Attraverso il programma PHARE l’Unione europea potrà darvi un contributo attivo: possono essere poste a tali paesi condizioni che consentano un ampio finanziamento anche da parte di privati.
costep_1997-09-15_10_16	Signor Presidente, desidero iniziare complimentandomi con l’onorevole Van Dam per la qualità del primo intervento che ha tenuto in quest'Assemblea: è stato chiaro e preciso, al pari di quelli che era solito pronunciare il suo predecessore. Mi congratulo, poi, anche con il relatore Brian Simpson per la posizione comune del Consiglio. Conosco pochi altri casi in cui il Consiglio si sia allontanato così tanto da una proposta della Commissione per venire sostanzialmente incontro alle opinioni del relatore e della maggioranza del Parlamento. In tale situazione, ritengo sia importante che la direttiva venga approvata il più velocemente possibile. Invito, quindi, i colleghi a riflettere bene ancora una volta prima di accogliere emendamenti che implicherebbero il ricorso alla procedura di conciliazione e comporterebbero, di conseguenza, un ulteriore ritardo. Anche le imprese e i servizi postali hanno il diritto di pretendere che il mondo politico faccia finalmente chiarezza, in modo da poter elaborare una strategia per il futuro il cui fulcro dev'essere, naturalmente, l’interesse del consumatore. Chiedo al Commissario se può confermare la mia impressione secondo cui l’approvazione degli emendamenti numerati da 7 a 12 porterebbe molto probabilmente ad un nuovo ritardo. Nella sua versione attuale, la direttiva rappresenta un piccolissimo, modestissimo passo verso un mercato unico per il settore postale nel quale ci sia un piccolo spazio d’azione per il meccanismo di mercato, e ciò nell’interesse del consumatore. Svuotare ulteriormente di significato questa direttiva, come mirano a fare alcuni degli emendamenti citati, avrebbe effetti negativi tanto per il consumatore quanto per la situazione occupazionale a medio-lungo termine. Lo sviluppo tecnologico procede a passo spedito. Sarei lieto se il Commissario potesse fornire rassicurazioni sulla sua volontà di presentarci, alla fine del prossimo anno, un programma realistico per una liberalizzazione effettiva del mercato che vada nell’interesse del consumatore e dell’occupazione.
costep_1997-09-18_7_65	Signora Presidente, si tratta di una discussione su temi di attualità. Un’ora fa al Cairo è scoppiata un bomba in un bus carico di turisti: nove morti, fra cui sei turisti tedeschi. Esprimo il mio cordoglio per le vittime. Al mio fax è pervenuto un grido d’allarme dal Guatemala. Felipe de Jesurín e Immelda Lopez de Sandoval vengono inseguiti da automobili e minacciati di morte. Signora Presidente, pronunciando i loro nomi forse posso salvare le loro vite. Si parlava dell’Etiopia. Da due anni mi vengono comunicate violazioni dei diritti dell’uomo. Pensavo che al governo insediatosi dopo la dittatura si dovesse concedere un certo margine d’azione. Purtroppo ciò non è servito. L’11 luglio ho chiesto per iscritto delucidazioni sull’assassinio di Assefa Maru e Wakotola. L’ambasciatore ha promesso di darmi una risposta. Di recente gli ho telefonato. Ho trovato dall’altra parte arroganza e orecchie da mercante. Signora Presidente, se un ambasciatore non è neppure aperto verso i veri problemi, aperto a sentire di giornalisti prigionieri e di esecuzioni arbitrarie, allora abbiamo per lo meno il diritto di mettere alla berlina tale atteggiamento. Si tratta di un segnale all’Etiopia e il mio gruppo lo condivide.
costep_1997-12-18_4_12	Signora Presidente, esistono notevoli divergenze di opinione sull’effettivo successo della Conferenza di Kyoto. La settimana scorsa, in una prima reazione, il Commissario Bjerregaard si era detta delusa. I Ministri dell’ambiente dell’UE erano invece soddisfatti dei risultati raggiunti. Io mi sento di condividere il giudizio di questi ultimi e mi rallegro pertanto del tono positivo dell’intervento del Commissario e apprezzo l’impegno da lei dimostrato durante la Conferenza. C'era il timore che, se a Kyoto nessuno avesse fatto una mossa, non sarebbe stato possibile trovare un accordo. Il compromesso raggiunto rappresenta, più o meno, la media aritmetica tra lo 0 % degli Stati Uniti e il 15 % dell’Unione europea. Non si tratta di un risultato favoloso ma è nondimeno il massimo che si poteva ottenere nonché - si spera - il primo di molti altri passi futuri. È evidente che per giungere a tanto sono state necessarie trattative complesse e molto difficili. Quindi, l’esser riuscita a imporre percentuali così precise costituisce per l’Unione europea certamente una vittoria e dimostra anche come, tra i paesi industrializzati, cominci a farsi strada la consapevolezza della loro responsabilità in questo settore. Credo che la lotta contro l’effetto serra sia uno dei casi sui quali, più di altri, si misura la coscienza ecologica internazionale. Ed è molto importante che adesso anche paesi del calibro degli Stati Uniti e del Giappone abbiano approvato le riduzioni. Sappiamo bene quanto sia stretto il legame tra crescita economica ed emissioni di CO2 . Già la semplice stabilizzazione delle emissioni richiede provvedimenti energici. Per tale motivo, è così importante che tutti i paesi industrializzati si impongano obiettivi di riduzione. Inizialmente l’Unione è stata rimproverata di essersi imposta percentuali di riduzione che non riuscirà poi a rispettare. Devo dire che anche noi dubitiamo che esista una reale volontà di arrivare all’obiettivo del 15 % entro il 2010, cosa invece necessaria. Nel mio paese si ritiene, in questi ultimi tempi, che la crescita economica sia più importante del raggiungimento degli obiettivi di riduzione delle emissioni. A nostro parere, nei prossimi dieci-quindici anni saranno quindi necessarie due cose. Primo: un impegno fortissimo per applicare strumenti di riduzione più efficaci. Secondo: la diffusione a livello mondiale della consapevolezza che non si può più andare avanti così. Dobbiamo trovare un nuovo modello di sviluppo economico, un modello che sia fondato sul rispetto per il Creato e per il suo Creatore.
costep_1998-03-10_10_20	Sir Leon Brittan, in qualità di relatrice sulle comunicazioni commerciali, sono soddisfatta della comunicazione pubblicata la scorsa settimana, sebbene su tale comunicazione siano state espresse molte critiche. La mia domanda è la seguente: viste le numerose denunce pervenute di recente, soprattutto in relazione alla legge Evin, che non sono state esaminate seriamente, mi domando se il gabinetto del Presidente Santer oppure lo stesso Presidente hanno ritenuto necessario aspettare che la comunicazione fosse resa pubblica e se a brevissimo termine il costituendo comitato di esperti nazionali esaminerà dette denunce in modo approfondito. Può dirmi, e dire anche a questo Parlamento, qualcosa di più sulle diverse posizioni in seno alla Commissione su come verranno trattate le denunce in arrivo?
costep_1998-03-12_6_18	Signor Presidente, due anni fa, alla vigilia dei negoziati per un accordo di cooperazione con la Cambogia, ho espresso in questa sede l’auspicio che il nostro appoggio potesse contribuire a prevenire l’insorgere di conflitti. Come lei ben sa, signor Presidente, l’impegno internazionale non è servito a nulla. La situazione sta peggiorando, con esecuzioni sommarie e profughi. Evidentemente non basta esercitare un influsso dall’esterno su un paese che lotta ancora per superare i traumi di un genocidio e subisce le prove di forza tra membri della famiglia reale e persone di diverso orientamento politico. Perciò, nelle attuali condizioni, non è sensato erogare 9, 5 milioni di ecu per le elezioni. Mi sembra che si tratti a priori di fondi gettati al vento. È più opportuno che i capi dell’ASEAN diano, assieme l’Unione europea, un segnale in occasione del prossimo Vertice di Londra. Ciò non impedisce che le organizzazioni per i diritti dell’uomo e i profughi meritino il nostro pieno appoggio.
costep_1998-04-01_7_13	Signor Presidente, la Presidenza britannica ha avuto un ottimo avvio con una politica a doppio binario che, nel mese in corso, è stata caratterizzata da avvenimenti simbolici: uno sotto forma del rafforzamento del partenariato di adesione, affrontato con molta decisione e l’altro, strettamente connesso a livello logico con il primo anche se non fa parte del processo di adesione, sotto forma della consultazione multilaterale e della Conferenza europea, in cui si opera su base paritaria. Tale questione è stata affrontata nel migliore dei modi sin dalla maniera in cui è stata introdotta. La Presidenza ha attribuito priorità ad una buona amministrazione, alla democrazia, ai diritti dell’uomo; non si è limitata a trattare gli aspetti economici ed ha esaminato, tra l’altro, anche le questioni ambientali, e così via. Considero che ciò sia un elemento di rilievo. Il terzo pilastro assume per l’Unione europea crescente importanza, poiché la nostra caratteristica è quella di essere un’associazione di stati di diritto democratici. Ritengo che la svolta culturale necessaria nei paesi candidati all’adesione sia una condizione fondamentale per raggiungere tale obiettivo. Alcuni commenti espressi ogni tanto sulla Turchia mi sorprendono. La domanda che rivolgo al Presidente del Consiglio è: la Turchia ha compiuto chiari passi politici tali da dimostrare che siamo noi ad aver commesso un errore? Oppure riteniamo superflui tali passi, anzi maggiore sarà l’arroganza della Turchia durante le consultazioni sulla Conferenza europea, maggiori saranno gli onori che le riserveremo? Penso che sia piuttosto strano comportarsi come se il significato e il valore della Conferenza europea dipendessero dalla presenza di uno stato che non è uno stato di diritto. È più facile parlare del terzo pilastro con paesi in cui lo stato di diritto e la democrazia esistono realmente. Desidero chiedere al Presidente qual sia il suo parere al riguardo e se intravede segnali dai quali emerge che la Turchia sta compiendo passi concreti verso di noi o se saremo costretti a compiere passi nei suoi confronti. Un secondo punto che desidero affrontare è la convergenza in politica estera di cui parla il Presidente. Durante la Presidenza britannica verrà sviluppata una specie di piano d’approccio per raggiungere la convergenza in politica estera? Un politico europeo deve suscitare fiducia non solo nel proprio paese, ma tra tutti i cittadini europei; così si dimostrerà che le autorità europee si assumono le proprie responsabilità.
costep_1998-05-14_6_4	Signora Presidente, quando lei parla del Sudan parla anche della mia famiglia. I miei due figli sono nati in Sudan, un sentimento profondo mi lega dunque a questo paese. Ecco perché sono così scosso, e certamente non sono l’unico, nel vedere che altre quattrocentomila persone stanno per morire di inedia e nel pensare che la causa di una simile strage è il mancato rispetto del cessate il fuoco da parte del partito attualmente al governo e delle forze della resistenza nel sud. L’Unione deve esercitare maggiore pressione e deve anche riprendere con convinzione le innumerevoli iniziative di pace. A mio avviso, tutti i mezzi per esercitare pressione sulle parti in causa sono leciti, anche il blocco dei fondi erogati dal Fondo monetario internazionale e dalla Banca mondiale: in fondo, è in gioco la vita di quattrocento- cinquecentomila persone. D’altro canto, l’Unione europea non può fallire sul fronte umanitario. A questo proposito esprimo il mio più sentito ringraziamento al commissario Marín e alla Commissione per il recente invio di 8, 8 milioni di ecu in aiuti di emergenza. Il nostro impegno per aiutare i popolo sudanese così prostrato non può venir meno.
costep_1998-06-15_5_11	Signor Presidente, per anni abbiamo fatto un gran parlare del rispetto dei diritti dell’uomo nei paesi ACP; adesso finalmente la onorevole Aelvoet è riuscita a trovare un modo per avvicinarsi a un funzionamento efficace delle istituzioni europee in materia di rispetto dei diritti dell’uomo, con un ulteriore rafforzamento del ruolo del Parlamento. Concordo con l’onorevole Bertens che ancora non è sufficiente, ma si tratta pur sempre di un buon inizio. Complimenti, onorevole Aelvoet. Ma come far sì che la nostra proposta abbia successo, se ad esempio un paese come l’Angola continua a dotarsi pesantemente di armi. L’Angola ha già venduto le proprie riserve di petrolio dei prossimi tre anni e con il ricavato ha comprato armamenti dal Brasile e dalla Russia pagandoli in contanti. Ripeto, dalla Russia, un membro della trojka che deve sostenere il processo di pace. È inammissibile che la clausola democratica di Lomé accetti che in uno Stato come l’Angola il partito unico al governo prenda una decisione del genere senza alcuna consultazione democratica con le forze legali dell’opposizione. Pertanto invito il Consiglio e la Commissione a presentarci una proposta concreta e una relazione interlocutoria del Parlamento in cui si garantisca che i paesi ACP si attengono alla percentuale di armamenti stabilita dal Trattato e naturalmente anche al good governance di cui parlava la onorevole Günther. Soltanto allora la democrazia e i diritti dell’uomo avranno una possibilità di realizzarsi nei paesi ACP.
costep_1998-06-18_4_20	La discussione congiunta è chiusa. La votazione si svolgerà alle 17.30.
costep_1998-07-02_2_2	Signor Presidente, onorevoli colleghi, la Carta comunitaria dei diritti sociali fondamentali è stata approvata durante il Vertice di dicembre 1989 a Strasburgo ed in quell'occasione è stata vista da molti come un notevole passo avanti. Personalmente, nutrivo dei dubbi al riguardo e mi ricordo benissimo una discussione avuta prima del Vertice con un membro del COREPER, il quale cercava di farmi capire le profonde ripercussioni del testo soggetto ad approvazione nel 1989. Le mie difficoltà nel comprendere tali ripercussioni stavano nel fatto che io provengo da un paese nel quale i diritti delle organizzazioni di lavoratori e datori di lavoro hanno una solida base giuridica. A mio avviso, dunque, la Carta sociale europea non avrebbe apportato alcun cambiamento alla situazione attuale. Oggi, dieci anni dopo, devo prendere atto del fatto che la Carta sociale di allora non è ancora sufficientemente ancorata nel Trattato europeo. Abbiamo già assistito a due modifiche del Trattato, a Maastricht e Amsterdam. Il Protocollo sociale è ormai un dato di fatto, ma le limitazioni formulate a proposito di retribuzione, diritto di associazione e di sciopero o di serrata purtroppo non sono ancora state in esso inserite. A mio avviso, quindi, la nostra politica sociale europea non è ancora matura. Per la cronaca, tengo a sottolineare che il lungo ritardo con il quale la relazione è finalmente giunta in plenaria non è da attribuire alla mancanza di impegno da parte della relatrice né da parte del suo gruppo politico. Va precisato che il gruppo democratico cristiano è il paladino dell’economia sociale di mercato e so per esperienza che l’attribuire alcune responsabilità alle parti sociali porta alla prosperità della società. Desidero inoltre rilevare che le decisioni della commissione per gli affari sociali e l’occupazione in merito alla stesura di una relazione scaturiscono dalle innumerevoli richieste provenienti in particolare dal Regno Unito. In questo paese, infatti, la questione dei sindacati non è stata regolamentata. Si pensava, quindi, che se ci fossero stati dei progressi a livello europeo si sarebbero ottenuti dei risultati anche a livello nazionale. E visto che desidero avere anche il consenso dei sostenitori del libero mercato, dirò che è veramente incredibile che l’Europa esorti ripetutamente ad includere il diritto di libera associazione sindacale e il diritto di contrattazione negli accordi internazionali o mondiali presi, ad esempio, nell’ambito dell’OMC, quando noi invece non abbiamo ancora incluso queste garanzie nel Trattato europeo. Ciò che noi vogliamo regolamentare sono i diritti sindacali in quanto tali. Sarebbe utile che la Commissione europea presentasse un’iniziativa, non una direttiva quindi o una proposta, ma un’iniziativa volta ad avviare studi. Sarebbe molto utile se il gruppo di esperti che in questo momento ha il compito di analizzare il Trattato di Amsterdam per esaminarne i difetti potesse presentare un rapporto al riguardo. Chiedo inoltre che anche le parti sociali intraprendano un’azione decisiva, perché la questione li riguarda direttamente. Devono fare in modo che vi sia un’azione decisiva e probabilmente la relazione annuale e le relazioni del gruppo di esperti costituiscono un buon punto di partenza. Nell’allegato ho espresso alcune considerazioni sul dialogo sociale e sulle regole del gioco attualmente in vigore. Talvolta mi domando se vi sia spazio sufficiente per il dialogo sociale. Mi rendo conto che non siamo in grado di affrontare una tematica che per alcuni Stati membri è molto complessa. Ciò non toglie che, se all’interno di una società matura si dovesse riscontrare che è stato lasciato poco spazio ai diritti, le organizzazioni che svolgono attività sociali e il mondo politico dovrebbero intervenire congiuntamente e tempestivamente. Ringrazio tutti coloro che hanno contribuito alla stesura di questa relazione.
costep_1998-10-20_7_11	Signor Presidente, ringrazio la relatrice, onorevole Dührkop Dührkop. Essendo stato relatore per la procedura di bilancio 1998 posso immaginare il suo stato d’animo attuale e quello delle prossime settimane, visto che siamo nella fase decisiva della discussione di bilancio. La relatrice si è impegnata al fine di presentare un bilancio equilibrato ed è stata coerente nel perseguire una maggiore trasparenza ed efficienza sul fronte delle spese. Condivido pertanto l’opinione espressa dall’onorevole Colom i Naval sul fatto che la procedura di bilancio 1999 è una procedura assolutamente normale. Proprio per questo vorrei richiamare l’attenzione su alcune peculiarità. L’anno scorso abbiamo apportato tagli agli studi della Commissione, iscritti in ciascuna linea di bilancio. Quest'anno la relatrice ha avanzato una proposta di più ampia portata, che mi pare giusta: riunire tali spese nella parte A del bilancio associandole ai BAT. In tal modo la Commissione stessa potrà esercitare un miglior controllo sulle spese e aumenterà la nostra fiducia nei confronti di queste spese. L’anno scorso abbiamo stabilito dei criteri per le sovvenzioni nella parte A del bilancio. La Commissione, da parte sua, ha dato seguito a tale iniziativa nel corso dell’esecuzione del bilancio 1998 e avviato misure in tal senso. Non ha soltanto adottato criteri per le sovvenzioni della parte A del bilancio ma anche stabilito e introdotto criteri per la parte B. Ora sorge un problema che si ripercuote sull’intera discussione di bilancio 1999, ossia quello delle spese nel settore ECHO, nonché PHARE e TACIS per ciò che concerne lo strumento Liikanen. Su questo punto vi è grande sfiducia fra la Commissione e il Parlamento. La commissione per i bilanci ha deciso in prima lettura di creare una riserva per gli aiuti umanitari a seguito dell’audizione di tre Commissari in seno alla commissione per il controllo dei bilanci. Abbiamo ascoltato affermazioni e dichiarazioni dei Commissari ma la commissione per i bilanci ha ritenuto che ciò non fosse sufficiente. Si è giunti perciò alla decisione di istituire una riserva. La maggioranza della commissione per i bilanci era favorevole ed era dell’opinione che dovessero essere intensificate le pressioni sulla Commissione mediante tale riserva al fine di avere accesso ad ulteriori informazioni, in particolare alla relazione UCLAF. La riserva - lo sottolineo espressamente in considerazione del fatto che ci ascoltano giornalisti e anche visitatori presenti in tribuna - non è rivolta contro gli aiuti umanitari e coloro che sono interessati ad essi. Ciò significa dunque che non ci si propone di sospendere o impedire gli aiuti umanitari bensì che si vuole assicurare una maggiore trasparenza delle spese nel settore degli aiuti umanitari, garantendo che essi vadano effettivamente a beneficio di coloro ai quali sono destinati. Che cosa è avvenuto però a seguito della creazione della riserva? La Commissione ha preso alcuni provvedimenti. Nell’ultima seduta plenaria il Presidente della Commissione ha rilasciato una dichiarazione. Il Presidente della Commissione ha inoltre avuto uno scambio epistolare con il Presidente del Parlamento e si è dichiarato disposto a sottoporre all’esame del Parlamento e in particolare della commissione per il controllo dei bilanci la documentazione necessaria. In riferimento a quanto ha affermato l’onorevole Samland, non sono d’accordo che il Commissario Liikanen o il Presidente della Commissione informi in camera la commissione per il controllo dei bilanci sulla possibilità di trasmettere la documentazione completa anche alle autorità giudiziarie. Mi auguro invece che il Commissario si esprima in merito oggi visto che il tema è già ben noto. Condivido l’opinione dell’onorevole Terry Wynn, che il bilancio 1999 non debba penalizzare gli aiuti umanitari. Noi del gruppo del Partito popolare europeo invitiamo tutti i colleghi del Parlamento a lottare insieme a noi per affermare il principio della trasparenza nelle spese. Abbiamo infatti deciso - e vorrei ricordarlo in qualità di relatore per parere della commissione per il controllo dei bilanci a tutti coloro che oggi lo hanno dimenticato - alla lettera K un notevole aumento degli stanziamenti di pagamento a favore di aiuti umanitari in considerazione degli sviluppi in questo settore negli ultimi anni. Siamo pertanto favorevoli ad un aumento dei finanziamenti in questo ambito. La Commissione deve tuttavia essere spinta a informare esaurientemente il Parlamento in merito all’indagine dell’UCLAF sulle irregolarità nell’esecuzione dei contratti per gli aiuti umanitari attraverso l’istituzione in bilancio di tale riserva fra la prima e la seconda lettura. Oggi su Le Monde e Die Welt sono comparsi articoli secondo i quali si sarebbero verificate irregolarità anche nell’ambito di ALTENER, THERMIE e dell’assistenza tecnica a Chernobyl. Il tema non può essere dunque considerato concluso e dobbiamo proseguire il nostro compito. È quanto vi invito caldamente a fare.
costep_1998-11-04_5_12	Signor Presidente, desidero venire incontro a lei, onorevole Green, e anche al nostro Presidente. L’ordine del giorno prevede tra breve l’esame del programma di lavoro presentato dal Presidente Santer. Ricordo che non disponiamo di alcun documento al riguardo. Forse sarebbe opportuno proseguire la discussione sull’ampliamento, invitando il Presidente Santer a trasmettere per iscritto il relativo documento o le missive che intende indirizzarci. Ringrazio la onorevole Green per la proposta di inviare la documentazione per iscritto e di rinviare il dibattito. Mi sembra più corretto.
costep_1998-11-17_4_25	Signor Presidente, anch'io ringrazio vivamente il relatore per tutto il lavoro svolto e per averci presentato la relazione in tempi così brevi. È impossibile lavorare in queste circostanze, e ciò spiega forse il suo attacco contro i nostri emendamenti. Ovviamente non eravamo d’accordo con alcune parti della sua relazione e durante la votazione in sede di commissione ci siamo astenuti. Pertanto ci siamo visti costretti a ripresentare gli emendamenti su determinati punti. Ciò non significa che tutti gli emendamenti di compromesso adesso non valgano più. Ci trovavamo in una situazione estremamente complicata, dovevamo presentare i nostri emendamenti su un testo che ancora non esisteva. Ciò significa che in futuro dovremo trovare un’altra soluzione, anche se so perfettamente che il relatore non può farci niente. Sul merito, fortunatamente la disoccupazione inizia per la prima volta a diminuire, ma ciò non significa che in futuro la tendenza non si possa invertire di nuovo. All’orizzonte si stagliano dei nuvoloni neri e pertanto è necessario portare avanti la strategia che è stata delineata, che oserei dire ha avuto più successo di quanto avessimo sperato all’inizio. Molti si sono espressi in termini cinici riguardo a detta strategia, ma questa ha dimostrato di poter funzionare, di portare davvero a un cambiamento negli Stati membri. Forse non è ancora sufficiente, ma è pur sempre un inizio. Adesso questa strategia viene minacciata da alcuni elementi, che in parte si ritrovano anche nella relazione dell’onorevole Van Velzen. Non possiamo accettare il paragrafo 7 in cui si parla di un programma di investimento di respiro europeo, perché rimetteremmo in discussione l’intera strategia. A suo tempo noi bocciammo l’idea di un tale programma di investimento per i seguenti motivi: primo, perché non abbiamo a disposizione i mezzi finanziari e secondo perché a livello europeo non funzionerebbe. Per noi è difficile accettarlo adesso, anche se nell’Unione europea undici premier sono di origine socialista. Ciò per noi non significa dover rivedere subito le nostre posizioni. La seconda osservazione che tengo a fare riguarda l’aspetto fiscale, sul quale trovo giusto che il relatore attiri l’attenzione. Sono spiacente che la discussione in proposito, e in particolare sulle aliquote IVA, abbia avuto un esito negativo in sede di Consiglio e che i governi a detta loro favorevoli all’idea non ne abbiano fatto più niente, mentre l’hanno avuta vinta quei pochi governi che erano contrari. Trovo che sia un vero peccato, e spero che il Parlamento europeo riesca a rimettere in discussione l’intero fascicolo. Ecco le mie osservazioni più importanti. In queste circostanze possiamo accettare la relazione se improvvisamente non ne trasformeremo radicalmente il contenuto e se verrà accolto un numero sufficiente dei nostri emendamenti.
costep_1998-12-16_14_9	Signor Presidente, grazie anche al Protocollo di Montreal le sostanze che riducono lo strato di ozono potranno essere rapidamente messe al bando. L’effetto auspicato, vale a dire la chiusura del buco di ozono, potrà essere conseguito solo dopo 100 anni. Al contempo, ci auguriamo che sarà diminuito il numero di casi di tumore della pelle. È positivo che l’Unione europea voglia adottare delle misure per accelerare il processo di messa al bando. Questo è un obiettivo che potrà essere raggiunto anche grazie al rapido aumento di alternative disponibili. Un incentivo particolarmente efficace a questo proposito è rappresentato dal fatto che i vantaggi superano di gran lunga i costi di transizione. La produzione, l’utilizzo e la commercializzazione del bromuro di metile devono cessare entro il 2001. Non potranno essere previste eccezioni in base alla situazione climatologica. Nelle serre olandesi e tedesche esistono le stesse condizioni climatologiche degli Stati membri meridionali, anche se nei Paesi Bassi, dal 1992, e in Germania, attualmente, non viene più impiegato il bromuro di metile. Se si utilizzano le tecniche giuste, la produzione non ne risente e l’ambiente è più sano per i lavoratori. Per quanto attiene all»impiego degli idroclorofluorocarburi negli estintori quale alternativa agli alogeni, posso dire che queste sostanze sono già vietate anche in Italia, che, nonostante una sentenza della Corte di giustizia, non si attiene a tale divieto. Nel frattempo sono state sviluppate delle alternative anche agli idroclorofluorocarburi, alternative che, fra l’altro, non hanno effetto carcinogeno. L’unica eccezione che, a nostro giudizio, dovrebbe essere concessa, riguarda le applicazioni essenziali, ad esempio l’uso dei clorofluorocarburi negli inalatori o nelle sostanze chimiche di base per la produzione farmaceutica. Poiché queste sostanze non sono disponibili in una forma sufficientemente pura al di fuori dell’Unione, il loro commercio con paesi terzi deve essere vietato.
costep_1999-01-27_12_4	Signor Presidente, desidero ringraziare caldamente l’onorevole Mann per la sua relazione. Il suo è senza dubbio un valido tentativo di richiamare l’attenzione su una serie di nuovi settori che offrono reali possibilità di occupazione. Egli ha fatto riferimento alle piccole e medie imprese ribadendo che occorre essere preparati. Preparazione: questo dovrebbe essere il titolo della sua relazione. Infatti, potremo creare sufficienti posti di lavoro solo se la popolazione fosse realmente in grado di affrontare la nuova sfida tecnologica. Questo è un punto estremamente importante che figura nella relazione dell’onorevole Mann. Il PPE appoggia senz'altro la relazione, che ad ogni modo ha un carattere di compromesso. Ritengo che l’onorevole Weiler abbia colto nel segno quando parla di un mosaico. Sono state tuttavia aggiunte tessere di determinati colori, ma non di altri. Le tessere inserite dal relatore sono migliori di quelle aggiunte successivamente. Questo è il rischio. Quando dovevo studiare il tedesco, avevo un libro dal titolo Schwere Wörter. Si trattava delle parole difficili, delle differenze fra il neerlandese e il tedesco. Oggi, il governo federale ci presenta schöne Wörter, belle parole. Non fatti nuovi. L’impegno del nuovo governo arriva al massimo ad eguagliare quello del governo precedente. Non c'è nulla di nuovo, assolutamente nulla di nuovo nella pratica. Ma il linguaggio usato è estremamente ricercato. Sono stati coniati nuovi termini molto eleganti. A noi però interessano i fatti. Reputo importante che il relatore abbia parlato di fatti, di veri nuovi posti di lavoro e non delle diverse modalità di ripartizione e di intervento o delle belle parole del Cancelliere federale. Sono i fatti che contano e in base ai fatti verremo giudicati.
costep_1999-01-27_2_29	Signor Presidente, si è già discusso più volte dell’attuazione della direttiva nitrati. Ad un’interrogazione che ho presentato per iscritto la Commissione ha recentemente risposto che non esistono norme uniformi per il prelievo di campioni dell’acqua di falda allo scopo di verificare la corretta attuazione della direttiva. Mi pare una base piuttosto debole per controllare la direttiva. Quando interverranno dei miglioramenti? Un secondo quesito. I nitrati nella falda acquifera non provengono solamente dalle deiezioni animali. Altre fonti di nitrati sono i concimi chimici, le fabbriche, gli impianti di depurazione delle acque e così via. Come ritiene la Commissione di poter distinguere i nitrati provenienti da queste fonti dai nitrati delle deiezioni animali per evitare di addossare tutta la responsabilità all’agricoltura?
costep_1999-02-24_5_16	Signora Presidente, l’onorevole Swoboda ha già criticato il comunicato del Consiglio poiché in esso non compare il termine curdi. Vorrei citare un giornale turco, la rivista Radical, che elogia il testo del Consiglio perché è stato redatto con finezza e cautela. Ciò significa, quindi, che si tratta di un testo estremamente ipocrita. Condivido l’opinione del Consiglio secondo cui i problemi della Turchia devono essere risolti con mezzi politici. Appoggio altresì il Consiglio quando afferma che occorre compiere ogni sforzo per separare la lotta contro il terrorismo dalla ricerca di soluzioni pacifiche, ma il mio problema è che il Consiglio trascura il fatto che, in questo momento, mancano sforzi di questo tipo in Turchia. È stato qui ricordato il processo all’HADEP di fronte ad un tribunale per la sicurezza di Stato, un processo che - si badi bene - inizia prima delle elezioni per concludersi a elezioni avvenute, così che gli elettori sanno di correre il rischio di votare per il partito sbagliato se, fra breve, l’HADEP verrà vietato. Il numero di intellettuali condannati o sotto processo dinanzi al tribunale per la sicurezza di Stato per aver fatto quanto il Consiglio auspica è incredibilmente elevato. Eppure il testo del Consiglio non ne parla. È questa lacuna che biasimo. Consentitemi di soffermarmi brevemente sull’intervento del Commissario Van den Broek, che sostiene la necessità di aiutare la regione sudorientale della Turchia. Sono d’accordo con il Commissario. Ma credo che fino ad oggi fosse estremamente difficile fornire aiuti ad una regione dove è in corso un conflitto militare. Gli aiuti, poi, vengono sempre forniti ad una parte a discapito dell’altra. La situazione va facendosi più chiara poiché il PKK è stato pesantemente colpito sotto il profilo militare e nella regione esistono maggiori possibilità di intervento. Tuttavia, il Commissario avrebbe potuto dire che l’Unione europea, con l’appoggio del Parlamento, sta già attualmente operando in tal senso. Avrebbe potuto dire che abbiamo elaborato cinque grandi progetti nel campo della sanità pubblica e della formazione professionale in quella regione. L’unica difficoltà che rimane è che la Turchia, in questo momento, non può accettare gli aiuti perché non ha ancora firmato l’accordo di cooperazione e manca quindi la base finanziaria. Mi si consenta un’ultima considerazione. Credo sia fondamentale che le ONG in Turchia abbiano il sostegno della Commissione per creare quella società civile, quella democrazia, quei diritti dell’uomo che sono tanto necessari nel paese. Reputo estremamente deprecabile che, esigendo garanzie bancarie dalle ONG - somme di cui queste organizzazioni non dispongono - la Commissione abbia attualmente bloccato ogni programma di questo tipo. Si tratta di programmi indispensabili e la situazione deve cambiare al più presto.
costep_1999-03-23_3_14	Signor Presidente, intervengo a proposito della relazione Bourlanges. Uno dei problemi più evidenti della procedura di bilancio per l’esercizio 2000 è rappresentato dall’enorme ammontare degli importi rimasti da liquidare. Per risolvere questo problema nel modo più rapido possibile, il relatore propone di iscrivere il 50 percento degli stanziamenti di pagamento nel bilancio 2000. Se a essi aggiungiamo le nuove risorse, otterremo un bilancio di 95 miliardi di euro. A prescindere dall’accoglienza che il Consiglio riserverà a un simile importo, non credo che questa sia la soluzione più opportuna. Per quale motivo, onorevole Bourlanges, si verifica un simile ritardo dei pagamenti rispetto agli impegni? Lei ha fatto riferimento alla politica di bilancio restrittiva adottata negli ultimi esercizi. È realmente questo il motivo della situazione in cui ci troviamo? Negli ultimi anni le autorità di bilancio hanno scaricato sulla Commissione una mole gigantesca di impegni. La vera causa non è forse da ricercarsi nel fatto che i servizi della Commissione non sono in grado di gestire tali impegni? Alla luce delle conclusioni del Comitato dei saggi, temo che il problema sia proprio questo. Un aumento forzato degli stanziamenti di pagamento per il 2000 non è dunque una soluzione opportuna, in quanto creerebbe solamente difficoltà. La soluzione va piuttosto ricercata in un’autolimitazione dettata dalla saggezza. Gli stanziamenti di impegno devono essere commisurati alla capacità di esecuzione della Commissione. L’Unione deve limitarsi a gestire quegli ambiti politici per i quali un’azione comunitaria rappresenta un valore aggiunto. I programmi che non possono essere gestiti in modo efficace devono essere eliminati.
costep_1999-04-15_11_18	Signor Presidente, signor Commissario, nel momento in cui tutti sanno ormai dov'è Timor orientale, il maggior paese islamico al mondo, l’Indonesia, si sta disgregando. Basti citare Ambon, Madura, Atjeh, Kalimantan. Allo stesso modo probabilmente lo Stato indonesiano si trasformerà tra breve in un unico campo di battaglia. Fondamentale importanza rivestono le elezioni che si terranno fra giugno e luglio. Penso che tali elezioni e il loro corretto svolgimento possano rappresentare, ove possibile, la base per una nuova Indonesia federale. Pertanto ritengo che l’Unione europea e l’ONU debbano impegnarsi per offrire ogni l’aiuto possibile allo scopo di garantire elezioni democratiche. Ciò costerà energie e denaro. Cerchiamo di non far diventare questo immenso paese, la cosiddetta cintura di smeraldo, un’area devastata dell’Oceano Pacifico!
costep_1999-04-15_6_4	Signor Presidente, di norma negli scambi economici è il cliente a dover pagare per i servizi di cui ha usufruito o per i prodotti che ha acquistato. Non c'è nulla di sbagliato in tutto ciò e, a mio giudizio, questa regola è accettata da tutta la società. Per l’uso di infrastrutture tale rapporto spesso non è evidente. In molti casi gli oneri complessivi del trasporto e i prezzi calcolati non sono congrui. La proposta della Commissione compie uno sforzo lodevole per migliorare questa situazione. La questione è se il metodo di calcolo proposto, ovvero i costi sociali marginali, coprirà tutti gli oneri. Evidentemente la Commissione possiede una certa dirittura morale. Alcuni colleghi sottolineano che l’introduzione di un sistema di prelievo non deve portare ad un aumento dei costi per gli utenti. Io non vorrei fare un’affermazione così assoluta. L’applicazione del principio chi utilizza paga deve rivestire la massima priorità, anche se porta ad un incremento dei prezzi. Occorre garantire che gli oneri vengano sostenuti da coloro che alla fine usufruiscono dei trasporti. Non deve accadere che i costi ricadano sui trasportatori. Se alcuni utenti verranno esentati dal sistema d’imposizione, ciò porterà irrevocabilmente ad una copertura incompleta dei costi complessivi. Condivido perciò appieno l’emendamento n. 7 dell’onorevole Lagendijk. Il metodo di calcolo proposto deve fare sì che una quota maggiore del mercato globale dei trasporti venga assegnata alle modalità di trasporto meno inquinanti. In tal senso dev'essere possibile una modifica al principio chi utilizza paga.
costep_1999-04-16_5_7	Signor Presidente, inizio il mio intervento lì dove ha concluso il suo l’onorevole Sonneveld. Anche il mio gruppo ritiene che sia particolarmente importante mantenere in vigore il sistema dei premi di equilibrio tra amido di patate e amido di cereali. In molte zone d’Europa e soprattutto nei Paesi Bassi settentrionali è di estrema importanza poter garantire anche in futuro la coltivazione di patate, poiché altrimenti queste zone subirebbero gravissimi contraccolpi economici che ci verrebbero a costare molto di più rispetto a soluzioni alternative. Quindi, quel sistema va senz'altro mantenuto. Vorrei, poi, spezzare una lancia a favore dell’uso industriale di prodotti agricoli per scopi non alimentari. Mi fa piacere che il Commissario Liikanen sia qui presente perché vorrei dargli un suggerimento che non costa nulla e che, anzi, gli farà molto piacere. Se noi decidessimo, ad esempio, che in determinate regioni sensibili dal punto di vista ambientale, come i laghi finlandesi, fosse obbligatorio produrre determinate sostanze che si possono ottenere da prodotti agricoli - e potrei citare il caso della plastica ricavata dall’amido o dei lubrificanti biologici che nell’Europa meridionale si ricavano dai prodotti ad alto contenuto proteico - e tutto ciò, ripeto, nella regione dei laghi finlandesi, noi creeremmo un nuovo mercato di enormi proporzioni per quei prodotti, con la probabile conseguenza che ci ritroveremmo anche a dover pagare minori sussidi. Ammetto che questi prodotti risulterebbero forse un po' più costosi di quelli omologhi ottenuti con mezzi convenzionali, però il guadagno dal punto di vista dell’impatto ambientale sarebbe talmente grande che la Commissione europea, a mio giudizio, farebbe senz'altro bene ad attivarsi e ad elaborare proposte concrete affinché quei prodotti possano avere un più facile accesso ai mercati europei. Desidero rivolgere anch'io una domanda sulla situazione attuale, dopo gli accordi di Berlino. Sappiamo tutti che l’Accordo Blair-House non era molto vantaggioso. Come può aspettarsi la Commissione che le sue proposte siano compatibili con il contenuto dell’Accordo, ovvero come possiamo coltivare quanto vogliamo senza più le limitazioni previste dall’Accordo Blair-House? O, forse, nell’ambito dell’Organizzazione mondiale del commercio ci stiamo avviando verso un nuovo conflitto commerciale con gli Stati Uniti? Spero che così non sia, ma invito comunque la Commissione a fare una dichiarazione al riguardo.
costep_1999-09-15_9_16	Signor Presidente, il gruppo GUE/NGL ha già espresso le sue obiezioni contro i progetti neoliberali della squadra presentata da Prodi. In particolare, si oppone al candidato olandese Bolkestein, che è un accanito fautore di un politica basata sui tagli, sulle privatizzazioni, sulla deregulation e sull’abbassamento dell’onere fiscale. Alcuni mesi fa, durante la campagna per le elezioni europee, i capilista di quasi tutti i partiti olandesi affermavano che Bolkestein non doveva assolutamente essere nominato Commissario, in quanto ritenuto un euroscettico, in considerazione delle sue idee spesso provocatorie. Non penso che egli lo sia mai stato. È vero però che vede i Paesi Bassi come un paradiso fiscale per le grandi aziende e i redditi più elevati e desidera che l’Unione europea non lo ostacoli in tale progetto. Pertanto non è opportuno che gli venga affidato il portafoglio per l’armonizzazione fiscale. Nel frattempo la grande maggioranza degli eurodeputati olandesi, venendo apertamente meno alle promesse fatte agli elettori, si è espressa a favore di una Commissione di cui fa parte anche Bolkestein. Il mio partito, il partito socialista olandese, non si associa a tale posizione.
costep_1999-11-16_10_31	Ringrazio la signora Commissario per la risposta che ha dato, anche se ha risposto a domande che io non ho formulato. Io le avevo chiesto questo: se si dovesse verificare che un gran numero di Stati membri a causa delle grandi differenze a livello di fonti di nitrati, sia animali che artificiali, non riesce o non riesce ancora a soddisfare gli obiettivi della direttiva, non si dovrebbe forse scegliere un approccio diverso? A questa mia domanda non ho ricevuto risposta. Non ho nemmeno ricevuto risposta alla mia domanda sulle procedure di infrazione. Se su quindici Stati membri almeno contro nove è stata avviata una procedura di infrazione e se il Commissario dice: voglio insistere sull’attuazione della direttiva, a me parrebbe assurdo. Lei vuole l’attuazione dello strumento giuridico? Oppure ritirerà la direttiva ? Oppure dirà: no, insisto? Gradirei vivamente ricevere una risposta a tutte le domande che ho presentato per iscritto e a queste domande complementari.
costep_1999-12-14_3_23	Signor Presidente, onorevoli colleghi, tengo innanzi tutto a fare una premessa che, credo, valga per ognuno di noi, ma soprattutto per la nostra Presidente, Nicole Fontaine. Penso che il problema dello status dei due membri del Parlamento in seno alla Conferenza intergovernativa sia assolutamente insostenibile. Non possiamo accettarlo e la nostra Presidente dovrebbe farlo sapere. Si tratta di uno status da ONG. Vogliamo essere e continuare a essere una ONG? Come le ONG saremmo semplici osservatori. È ora che il Parlamento respinga questo stato di cose. Più in generale, penso che abbiamo una memoria un po' selettiva, cari colleghi. Ad Amsterdam, la Conferenza si è conclusa sul punto che se avessimo superato i 20 membri avremmo dovuto fare almeno tre riforme. Non siamo più in quell'ipotesi, bensì in quella di 27 Stati membri, e nei prossimi anni anche più, per cui le riforme necessarie sono molto, molto più profonde. Accogliendone le conclusioni, ci rendiamo complici con il Consiglio di una politica che nei prossimi anni si rivelerà estremamente grave e che paralizzerà l’intera Unione europea. Il nostro Parlamento non può fingere di non capire, di non avere la percezione di questa politica. Non è possibile, come hanno detto certi colleghi, pensare di poter dialogare con la Presidenza portoghese, laddove si sa già che esiste una maggioranza al Consiglio decisa a respingere l’estensione dei punti all’ordine del giorno. Dobbiamo utilizzare l’unica arma che abbiamo e se il commissario Barnier non è d’accordo a definirlo sciopero della vita chiamiamola resistenza. Comunque non possiamo rinviare al mese di giugno una battaglia che dobbiamo condurre in gennaio. Il nostro problema è il parere che dobbiamo rendere prima dell’inizio della Conferenza intergovernativa, ovvero in gennaio. Ebbene, ci si può compiacere, si può fingere di coprirsi il volto, di credere che potremo convincere la Presidenza portoghese, la quale a sua volta potrà convincere gli altri Stati membri. Ci possiamo raccontare qualche storia, come ce ne siamo già raccontate molte, ma sarebbe ora che il Parlamento si svegliasse. Per quanto attiene all’ampliamento, ritengo che senza rendercene conto facciamo uno sgarbo a un certo numero di paesi. Abbiamo detto sì alla candidatura della Turchia e va bene, anche se, come sempre, l’abbiamo fatto troppo tardi, ma abbandoniamo Stati come l’Albania, la Macedonia e la Croazia senza che vi sia nessuna ragione per farlo, sol perché abbiamo deciso che ciascun paese entrerà nell’Unione quando avrà realizzato le riforme necessarie. È urgente aprire la candidatura a questi paesi, così come è urgente rendersi conto che la Cecenia non si trova sulla luna, ma in una regione europea, in Transcaucasia. Urge che l’Europa abbia una politica degna di questo nome in questa regione, altrimenti la vedremo diventare, al pari dei Balcani nell’ultimo decennio, una regione di guerra, di distruzione, come avviene già oggi in Cecenia.
costep_2000-01-18_10_20	Signor Presidente, desidero ringraziare di cuore il relatore per il suo lavoro. Sono lieto di potermi rivolgere a lui in olandese, come ha fatto anche l’onorevole Van den Berg. Diversamente mi sarei forse sentito un po' in colpa. Questa relazione mostra un sensibile miglioramento, anche grazie agli emendamenti. Faccio parte della commissione per l’occupazione e gli affari sociali e al nostro interno un relatore è sempre orgoglioso di ricevere 100 emendamenti, perché in tal modo è consapevole di aver sollevato un argomento interessante. È stato così anche questa volta, ma ritengo un poco eccessivo dilungarsi tanto su questi 100 emendamenti. Vorrei inoltre ricordare che il nostro coordinatore nella commissione per il controllo dei bilanci è l’onorevole Pomés Ruiz, proveniente dalla Spagna, che ha fornito al dibattito un importante contributo da parte spagnola. Signor Presidente, uno degli elementi più importanti fra quelli menzionati è la proposta del relatore di istituire un comitato permanente che si occupi dei parametri applicabili alla pubblica amministrazione. Si tratta di una proposta molto importante. Mi sorprende soltanto che il gruppo socialista la attacchi contrapponendole una proposta della onorevole Morgan che ha come obiettivo quello di cancellarla completamente. La situazione non mi è chiara. Da un lato, si moltiplicano gli elogi all’indirizzo del relatore, dall’altro, la onorevole Morgan, su questo punto come su altri, segue una strategia da terra bruciata tesa sostanzialmente a cancellare l’intero contenuto della relazione. Non so se l’intento di questa strategia sia venire incontro al Commissario Kinnock. Conosco, tuttavia, il Commissario Kinnock; so che desidera ascoltare le nostre richieste ed è disposto a prenderne poi le distanze, se lo ritiene necessario. Non ritengo indispensabile una simile strategia da terra bruciata. Infine, vorrei far riferimento alla questione dei funzionari. Non sono assolutamente d’accordo con l’onorevole Haarder. Concordo invece nell’affermare che il testo relativo ai funzionari non è affatto sufficiente. Innanzi tutto l’accento viene posto sull’importanza del servizio pubblico in generale, e in secondo luogo viene elencata una serie di proposte, a proposito delle quali ci si chiede se siano ragionevoli o se conducano effettivamente a miglioramenti. Per esempio, ci siamo occupati dei BAT, un punto importante, ma vogliamo al contempo eliminare il personale temporaneo della Commissione. Queste due proposte sono contraddittorie e non riesco a capire come possano essere state presentate.
costep_2000-04-12_10_14	Signor Presidente, in materia di pensioni integrative è essenziale stabilire anzitutto se l’obiettivo perseguito sia rendere più sicura la vecchiaia ai pensionati, oppure rafforzare il mercato dei capitali in Europa. Due obiettivi non soltanto completamente diversi, ma anche molto difficilmente conciliabili in un unico sistema. Le proposte della Commissione e le due relazioni oggi in discussione danno la priorità alle esigenze del mercato dei capitali, sperando in subordine che le pensioni basate sul mercato possano andar bene per chi sarà in pensione fra trenta o quarant'anni. Ma quale sarà lo scenario, noi non lo possiamo sapere. Se si pensa a quanto è cambiata l’Europa negli ultimi trenta o quarant'anni, e se si ipotizza che i cambiamenti saranno altrettanto sostenuti in futuro, l’incertezza di simili previsioni è evidente. Esiste un grave deficit in materia di sicurezza e solidarietà pensionistica, perché il margine di rischio è enorme e perché la sicurezza e la solidarietà non sono mai troppe. Ecco perché le pensioni integrative rappresentano un problema: sono molto meno sicure rispetto a un sistema pensionistico generale finanziato con criteri di solidarietà. Ritengo anch'io che assicurazioni e pensioni integrative possano essere utili, ma in tal caso devono essere sottoposte all’obbligo di investire in ciò che può garantire la solidità dell’economia a lungo termine. È questo tipo di investimenti, e non la volatilità dei corsi azionari o le operazioni finanziarie all’insegna della globalizzazione, a dover determinare il futuro delle pensioni. Ritengo inoltre che sarebbe stato bene gestire questi sistemi pensionistici integrativi come casse di previdenza solidale, di concerto con i sindacati, come già avviene in alcuni Stati membri. Sebbene anche questi sistemi siano basati sul mercato, essi sono comunque più stabili e più sicuri rispetto alle assicurazioni pensionistiche private. Ora parremmo invece destinati a vedere instaurato in Europa un ordinamento pensionistico liberalizzato e, a questo punto, consiglio ai miei elettori di utilizzare i loro risparmi per qualcosa di più certo delle assicurazioni pensionistiche private. Ai giovani dico: investite nella vostra istruzione e nello sviluppo delle vostre competenze; agli anziani dico: procuratevi un alloggio adeguato e di costo ragionevole per l’autunno della vostra esistenza. E noi politici dobbiamo puntare a un sistema pensionistico generale che sia solido e affidabile.
costep_2000-06-14_0_5	Signor Presidente, desidero intervenire su un altro punto. Non solo ieri ma già parecchi mesi fa, anzi, a dire il vero, ogni mese la Presidenza o altri richiedenti vengono autorizzati ad organizzare festini, che poi degenerano di solito in orge e gozzoviglie puntualmente immortalate dalle telecamere. Credo, signor Presidente, che si tratti di uno spettacolo indegno del Parlamento. Ciò che, per suo tramite, desidero chiedere è che si fissino regole chiare per festini del genere. Penso, signor Presidente, che dovremmo evitare il ripetersi di simili episodi. Mi sorprende che il Collegio dei questori conceda l’autorizzazione, visto che la settimana scorsa lo stesso Collegio mi ha inviato una lettera in cui criticava negativamente una mostra per disabili da me organizzata. Da un lato la mia iniziativa viene criticata, dall’altro si dà tranquillamente il permesso di tenere festini nei quali veniamo rappresentati come avvoltoi. Le chiedo di iscrivere tale questione all’ordine del giorno del Collegio dei questori perché si ponga fine ad una cosa che è indegna di tutti noi.
costep_2000-06-15_2_43	Signor Presidente, non ho alcuna difficoltà a credere che alcuni colleghi contrari a questa direttiva siano ora soddisfatti. Mi congratulo pertanto con l’onorevole Lechner. Fortunatamente, la direttiva in merito alla quale abbiamo deciso ieri è di natura talmente diversa che non ritengo ci si debba attendere un siffatto pronunciamento dell’avvocato generale o della Corte. La direttiva di ieri si basa su tre direttive esistenti, di cui due sono già state sottoposte all’attenzione della Corte. Mi ritengo quindi pienamente soddisfatto della votazione di ieri.
costep_2000-07-03_6_17	Signor Presidente, con due Vertici successivi, a Lisbona e a Feira, il Portogallo ha tentato di trasformare la Presidenza in un successo. Facendo un bilancio debbo dire che nei mesi scorsi si è riflettuto a lungo, ma purtroppo tutto questo riflettere ha sortito ben pochi risultati concreti. Cito innanzitutto il fatto che sia stata rimandata la decisione sulla Carta dei diritti fondamentali, il cui status originariamente avrebbe dovuto essere definito nel corso della Presidenza portoghese. Ciò rende impossibile l’esercizio di un buon controllo democratico. Anche il processo decisionale in materia di PESDC testimonia la mancanza di unanimità degli Stati membri. È vero che sono stati creati alcuni comitati interinali, così come è vero che è stata fissata la frequenza delle consultazioni con i paesi terzi, però l’obiettivo di tutta l’operazione è a tutt'oggi immerso nella nebbia. Verrà stabilito soltanto quando, durante la conferenza sulle capacità del prossimo autunno, gli Stati membri renderanno noto qual è il reale contributo che intendono dare a questo rischioso progetto europeo. Una successione alquanto bizzarra, dato che di norma le riflessioni sugli obiettivi e la necessità di ricercare le risorse precedono. L’ambiguità delle intenzioni europee si manifesta ancora più palesemente nell’Allegato 2 delle Conclusioni della Presidenza sui rapporti fra l’Unione europea e la NATO. Da un lato si afferma che si deve rispettare l’autonomia del processo decisionale comunitario, e nel contempo si tessono le lodi dello spirito del partenariato UE-NATO. In breve, dopo tutti questi anni l’Europa ancora non sa che cosa vuole. Pertanto, a mio modo di vedere non ha senso ampliare ulteriormente l’Unione creando interessanti istituzioni di tutti i tipi. La Presidenza portoghese ancora una volta ha dimostrato che è arrivato il momento di definire con maggiore chiarezza i compiti e le competenze dell’Europa e degli Stati membri.
costep_2000-07-05_15_2	Signor Presidente, signora Commissario, uno degli obiettivi più importanti dell’Unione europea è la promozione della mobilità nel mercato del lavoro, che può che essere incentivata da un’istruzione di elevata qualità. È dunque importante che siano sviluppati degli strumenti che consentano non solo di migliorare l’insegnamento, ma soprattutto di garantire che l’istruzione soddisfi le esigenze del nostro tempo. La valutazione della qualità, in particolare l’autovalutazione degli istituti scolastici, rappresenta un elemento chiave nello sviluppo di un’istruzione di qualità. Posso pertanto dirmi estremamente soddisfatta, in linea di principio, della raccomandazione della Commissione. Consentitemi comunque alcune osservazioni marginali circa tale raccomandazione, che ho ripreso anche nella mia relazione. Reputo importante che gli Stati membri siano incoraggiati a elaborare valide metodiche di valutazione dell’istruzione tenendo presente che l’autovalutazione è complementare alla valutazione esterna. Ritengo inoltre sia indispensabile che gli Stati membri procedano a uno scambio di prassi ed esperienze garantendo il coinvolgimento nell’autovalutazione di tutte le parti interessate, inclusi i genitori e gli alunni. Occorre altresì promuovere la collaborazione fra gli istituti scolastici e le diverse istanze, anche a livello locale e regionale. Validi esempi sono da ritrovarsi nei progetti pilota e anche a livello europeo. Il compito assegnato alla Commissione è quindi di redigere un inventario delle buone metodiche esistenti per allestire una banca dati che possa essere usata in modo interattivo, di pianificare le attività e di informare regolarmente il Parlamento inserendo questo punto all’ordine del giorno. Ho attinto con gratitudine a molte delle idee avanzate dai colleghi, ma anche dalle numerose istituzioni di questo settore da me contattate. Ho quindi constatato che esiste da parte di tutti la volontà di trasformare questo progetto in un successo e che l’incoraggiamento dell’Unione europea cade senza dubbio su un terreno fertile. Per questo motivo giudico ancora più deplorevole il fatto che i tempi si siano allungati, a causa di risposte tardive e di un mandato insufficiente, nonostante i ripetuti tentativi da parte mia di giungere a un accordo con il Consiglio - il mio obiettivo era, come sapete, di chiudere la relazione in prima lettura. Vorrei pertanto rivolgere un appello al Consiglio affinché presenti al più presto una proposta di posizione comune. Siamo quasi al traguardo, ma desidero che sia innanzi tutto chiara la posizione del Parlamento. Solo successivamente potremo arrivare a un accordo con il Consiglio. Infine, la commissione ha approvato all’unanimità molti emendamenti. Desidero ringraziare i suoi membri per l’atteggiamento costruttivo dimostrato. Chiedo ora il vostro appoggio per concretizzare gli accordi raggiunti. Il mio suggerimento è di non sostenere gli emendamenti presentati dal gruppo PSE. L’istruzione è importante per il mercato del lavoro. Basta guardare ai risultati di Lisbona. Non dobbiamo formare individui per ingrossare le file dei disoccupati e il ruolo dell’istruzione è proprio di evitare che ciò accada. Per questa ragione è indispensabile riprendere un riferimento in tal senso in seno alla relazione. Gli altri emendamenti presentati riguardano testi già ripresi, in diversa misura, nella relazione o in altri emendamenti. Infine, il capitolo finanziario. Ho deliberatamente scelto di non mettervi mano non perché creda che le risorse siano ampie e sufficienti, quanto perché ritengo che saranno i rapporti a indicarci se sono troppo esigue. Quello sarà il momento più opportuno per prendere in considerazione un eventuale aumento dei fondi stanziati. Vi ringrazio e attendo con interesse le vostre reazioni.
costep_2000-07-06_10_12	Signora Presidente, a nome del gruppo PSE appoggio quanto affermato dalla onorevole Maij-Weggen. In questo momento è essenziale dare il nostro sostegno al governo Wahid. Tale sostegno significa anche - penso che si tratti di una posizione ragionevole della Commissione e del Consiglio - ricercare esplicitamente mezzi per supportare il governo nel suo tentativo di pacificazione e intervenire in maniera attiva, ed anche noi lanciamo un appello in questo senso. Anche noi conserviamo un atteggiamento assai critico nei riguardi di quanto avviene in quell' area e siamo molto preoccupati anche per la comunità molucchese che vive nei Paesi Bassi, per i sentimenti e l’ansia che prova. Chiediamo che a Wahid sia dato l’appoggio di cui ha bisogno, perché nel momento in cui si offrono osservatori internazionali o altro al di fuori del controllo del Presidente, si interviene e si mina il suo potere. In tal senso sono nettamente favorevole alla posizione del gruppo PPE e lancio un appello all’Assemblea affinché venga adottato un approccio in conformità del quale esprimiamo profonda preoccupazione, grande disponibilità a dare il nostro sostegno, ma attraverso Wahid, avanzando sì delle richieste, ma attraverso il Presidente, perché è lui la carta che dobbiamo giocare in questo momento.
costep_2000-07-06_10_6	Signora Presidente, innanzitutto desidero esprimere la mia riconoscenza al collega Van Hecke e a sua moglie Els De Temmerman per l’impegno profuso al fine di pubblicare, a livello europeo, tutto ciò che si sa sulla questione dei bambini soldato nell’Uganda settentrionale. Ciò che è evidente è che non si è riusciti ad attuare in misura sufficiente l’accordo di Nairobi del 1999. Così passiamo al problema dell’influenza dell’Unione europea e della nostra disponibilità ad agire assieme in quanto Stati membri compiendo un passo comune. Vorrei sapere dal Commissario Verheugen se condivide il punto sottolineato con grande chiarezza nella presente risoluzione, ossia il blocco immediato degli investimenti relativi al petrolio e agli oleodotti in Sudan. Se esercitiamo pressioni a favore della pacificazione e assicuriamo il controllo nella regione settentrionale del paese, possiamo dare concreto avvio ad una politica estera che coniughi sia la parte concernente gli aiuti sia la parte estera sia la parte commerciale. È auspicabile con la massima urgenza un’azione di questo tipo. In questo momento assistiamo ad un aumento delle cifre e degli esempi e nel contempo rileviamo che stiamo esercitando troppo poco potere, mentre in quell' area disponiamo in effetti di più potere di quello che abbiamo finora utilizzato. Passo così al punto più ampio relativo alle Nazioni Unite. In maggio l’Assemblea generale ha approvato il protocollo. In luglio si aprirà il dibattito nel Consiglio di sicurezza. Questo potrebbe rappresentare un’ottima occasione per dimostrare che l’Europa non si limita a professare le proprie idee al proprio interno, ma lo fa anche all’esterno; inoltre, in tale sede lanciamo congiuntamente, in quanto Stati membri, un appello accorato a favore dei diciott' anni, di una rapida firma e di un’azione coordinata ed efficace da parte dei diversi paesi per quanto riguarda l’istruzione e il reinserimento nel mondo del lavoro dei bambini soldato. A tale riguardo possiamo vantare un buono stato di servizio. Sarebbe bello se potessimo intervenire con un unico volto ed un’unica voce. Vorrei sapere dal Commissario Verheugen se ritiene che in luglio vi siano buone opportunità di successo.
costep_2000-09-20_2_15	Signora Presidente, mi si consenta di tornare brevemente alla problematica delle settimane bianche. Non voglio soffermarmi sulle indennità giornaliere, ma piuttosto ribadire che reputo assurdo che il calendario preveda una settimana bianca proprio prima delle vacanze scolastiche che cadono, in alcuni Stati membri, fra Natale e Pasqua, oppure durante la settimana di carnevale in cui in alcuni paesi, il lunedì e il martedì sono giorni festivi. Qualora si fosse già deciso a favore di una settimana bianca, il periodo avrebbe dovuto coincidere con la settimana di carnevale e non con quello della settimana precedente. Signora Presidente, vorrei invitare l’Ufficio di presidenza a riconsiderare con attenzione la questione.
costep_2000-11-15_6_11	Signor Presidente, mi associo a coloro che si sono congratulati con l’onorevole Rocard per questa eccellente iniziativa che s' inserisce nella migliore tradizione della commissione per l’occupazione e gli affari sociali. La relazione si basa sull’intenzione, formulata dal Consiglio nel 1992, di giungere ad una convergenza di obiettivi e di politiche nel campo della protezione sociale, collegandola alle finalità espresse a Lisbona in merito alla coesione sociale abbinata al progresso economico. Penso che sia opportuno mettere in rapporto questi due aspetti. Nel mio contributo in sede di commissione ho aggiunto esplicitamente un terzo aspetto che, a mio giudizio, fornisce un’ulteriore importante motivazione a favore di un’azione europea nel campo dell’assicurazione malattia, vale a dire l’eliminazione degli ostacoli che si frappongono alla libera circolazione e non solo a quella dei servizi, alla quale ha fatto riferimento l’onorevole Pronk, ma anche a quella delle persone all’interno dell’Unione europea. Tale elemento è stato recepito segnatamente nel considerando J e nei paragrafi 11, lettere e) ed f), nonché 14 della relazione in esame. Molti problemi ed esempi, a volte eclatanti, tratti dalla realtà pratica mi hanno indotto a presentare gli emendamenti in questione. Sono lieto che il relatore e la commissione li abbiano accolti. Non è un caso che io mi trovi ad affrontare tali problemi proprio in quanto olandese. Nei Paesi Bassi esiste una strana combinazione di elementi privati e pubblici, individuali e collettivi di un sistema sanitario che negli ultimi tempi ha subito notevoli modifiche. A prescindere dall’utilità di tali cambiamenti, ad ogni modo si è tenuto conto in misura troppo ridotta degli effetti di dette modifiche sui lavoratori frontalieri, sui pensionati olandesi all’estero, nonché, ad esempio, sui cittadini tedeschi e belgi che lavorano nei Paesi Bassi. Dal punto di vista del coordinamento europeo l’attuale combinazione di un’assicurazione pubblica per i residenti finanziata tramite il fisco, di un’assicurazione obbligatoria per i lavoratori fino ad una certa soglia di reddito, nonché di un’assicurazione privata con disposizioni collettive o individuali rappresenta una vera e propria catastrofe. La quota dell’assicurazione pubblica si sottrae a qualsiasi norma in materia di coordinamento in quanto non si tratta di un’assicurazione per i lavoratori e riguarda soltanto i residenti. La quota privata fa riferimento alle direttive per le compagnie di assicurazioni nell’ambito della concorrenza. Attualmente nei Paesi Bassi è in corso un dibattito sui cambiamenti strutturali nel sistema. Il Consiglio socio-economico olandese sta preparando un parere al riguardo. Sembra che finalmente si giungerà ad un’intesa tra datori di lavoro e lavoratori in merito ad un’assicurazione base nella quale funzionamento del mercato e concorrenza tra assicuratori verranno abbinati ad accordi su un pacchetto base obbligatorio e, in aggiunta, un pacchetto più ampio con elementi facoltativi, per il quale ad ogni modo dev' essere previsto un obbligo di accettazione ed un premio medio. Tutto ciò mira ad evitare la selezione del rischio e l’esclusione, nonché a garantire a tutti la massima accessibilità. Per fortuna gli interlocutori che siedono nel suddetto Consiglio socio-economico si sono resi conto che è possibile che la creazione di una combinazione così ibrida di elementi pubblici e privati possa scontrarsi con disposizioni di segno opposto emanate da Bruxelles. Sono state assunte tempestivamente informazioni in merito e si è giunti alla conclusione, oltremodo sensata, che ora l’intero sistema deve ricadere nell’ambito dei regimi di previdenza sociale. Ciò renderebbe senz' altro più semplice il coordinamento a livello europeo per coloro che vivono e lavorano oltre confine. Penso che ciò si inserisca perfettamente nella strategia di convergenza contemplata dal relatore. Inoltre ritengo che sia necessaria la crescente mobilità del lavoro in Europa; essa fornisce un ulteriore argomento a favore dell’elaborazione di un Libro verde e dell’adozione di opportune misure nel campo delle assicurazioni malattia.
costep_2000-11-15_6_4	Signor Presidente, ringrazio gli onorevoli Rocard e Marinos per l’ottima relazione quest' oggi in esame. La questione delle assicurazioni malattia è dibattuta a livello europeo già da lungo tempo, ma le sentenze Kohll e Decker, in cui la Corte di giustizia ha deciso che l’assistenza ricevuta all’estero dev' essere rimborsata dagli assicuratori, hanno conferito una nuova dimensione alla discussione. La relazione Rocard contribuisce a stimolare il dibattito sull’ulteriore sviluppo della previdenza sociale in Europa nel contesto della crescente concorrenza e dell’avvento del mercato sanitario comune. L’odierna modernizzazione della protezione sociale mira, quale obiettivo importante, a garantire un’assistenza sanitaria pagabile. In particolare, bisogna tenere in considerazione la possibilità di pagare l’assistenza medica, in quanto la discussione sulla previdenza sociale non è improntata tanto alla qualità quanto al costo dell’assistenza sanitaria. Con le sentenze Kohll e Decker la Corte di giustizia ha inviato un messaggio chiaro agli Stati membri. Siamo sempre più favorevoli all’assistenza transfrontaliera; in questo modo il principio del funzionamento del mercato appare sempre più applicabile al comparto dell’assistenza sanitaria, anche se non è ancora evidente se, in quale misura e a partire da quando. Le ricerche e gli esperimenti fin qui condotti indicano che non ci sarà un boom del turismo per motivi sanitari, anche se è indubbio che l’assistenza verrà sempre più spesso erogata a livello transfrontaliero, per cui è indispensabile che il cittadino sia al centro di questo processo. Ciò implica diverse cose per noi, ma comporta pure importanti conseguenze per i regimi nazionali. Abbiamo a che fare con la sussidiarietà. I regimi nazionali di previdenza sociale e anche il controllo sulle assicurazioni malattia sono disciplinati a livello nazionale, ma ciò non significa che non abbiamo a che fare con gli stessi problemi. Proprio per questo motivo è essenziale - e questo è il risultato di gran lunga più importante della relazione - che la Commissione elabori a breve termine un Libro verde sull’assicurazione malattia integrativa. Desideriamo sapere dalla Commissione se è in grado di farlo e, in caso affermativo, quanto tempo ci vorrà per farlo. Lo ribadisco, è fondamentale. Malgrado tutti gli sforzi intrapresi al riguardo, i dati relativi a questo settore non sono paragonabili tra loro e pertanto è indispensabile predisporre un Libro verde. Per il resto, nel campo dell’assistenza sanitaria vi sono tanti desideri, molti dei quali riguardano i singoli Stati, ma ciò non significa che non dobbiamo compiere un raffronto. Finora questo è stato una specie di tabù. Le sentenze Kohll e Decker hanno comportato una svolta. Penso che anche la relazione Rocard comporti una svolta a tale riguardo, ma è essenziale che la Commissione recepisca queste iniziative e presenti un Libro verde, dopo di che studieremo come procedere.
costep_2000-11-29_8_15	Signor Presidente, mi concentrerò sull’emendamento n. 1 alla relazione Brok concernente l’istituzione di un Tribunale internazionale per il regime del terrore guidato da Saddam Hussein. Informazioni precise sulla natura dell’odierno regime iracheno non mancano; anzi, il flusso di notizie s' ingrossa quotidianamente. Cionondimeno, la Repubblica del terrore, così come il regime di Saddam è stato giustamente definito già anni fa, viene eccessivamente sottovalutata da parecchi politici europei, anche europarlamentari. Questo errore di valutazione può avere conseguenze disastrose. Perché per Saddam Hussein la guerra del Golfo - a quanto lui stesso afferma - è ben lungi dall’essere conclusa. Per questa ragione egli mira a creare un arsenale di spaventose armi di distruzione di massa. Ma chi mai potrebbe impedirgli di farlo? Già da tempo egli rifiuta l’accesso agli ispettori dell’ONU. En passant, il crudele despota iracheno incita ad un massiccio attacco arabo contro Israele, anzi ad una vera e propria jihad, una guerra santa. A rigor di logica, che cosa c' è di più ovvio che cercare di arginare con fermezza il potenziale pericolo costituito da Saddam? Qual è la posizione di Consiglio e Commissione verso questo problema? Sembra più che giustificato il timore che attualmente non si parli di una PESC in relazione a questo gravissimo pericolo per la pace mondiale! Le conseguenze di un fallimento del regime di sanzioni contro Baghdad sono incalcolabili. Facendo leva, del tutto fuori luogo, sulla triste situazione del popolo iracheno - ma a Saddam mancano forse i fondi per alleviare tale condizione?! - pian pianino al tiranno del Tigri viene lasciata sempre maggiore libertà a livello internazionale. A che fine? Al fine di seminare morte e distruzione all’interno e all’esterno del proprio paese. In breve, è ora che l’ONU istituisca un Tribunale internazionale preposto a indagare e a giudicare tutti i crimini commessi dalla Repubblica del terrore di Saddam. Una simile iniziativa conferirebbe maggiore credibilità alla PESC dell’Unione europea. Per questo motivo sosteniamo con vigore l’emendamento n. 1 alla relazione Brok.
costep_2001-02-15_8_13	Signor Presidente, uno dei più gravi drammi umanitari è attualmente rappresentato dal problema dei profughi in Guinea. Da più di cinque mesi centinaia di migliaia di profughi provenienti da Liberia, Sierra Leone e Guinea sono stretti nella morsa della lotta tra parti rivali. Sono bloccati nella zona di confine tra questi paesi, chiamata Becco di Pappagallo, nel bel mezzo dei combattimenti tra truppe della Guinea, nebulosi movimenti ribelli e le bande di assassini che hanno assunto il nome di Fronte rivoluzionario unito. L’impegno personale profuso dal nuovo Alto commissario delle Nazioni Unite per i rifugiati, Lubbers, per intervenire in questa zona di crisi incontra la nostra piena approvazione. La sua proposta di aprire un corridoio di sicurezza, che consenta ai profughi di ritornare nel proprio paese, merita il sostegno internazionale. Tuttavia, tutto ciò non basta. È necessario affrontare alla radice le cause di questa tragedia umanitaria. Sarebbe quindi opportuno attuare un boicottaggio internazionale nei confronti del commercio dei diamanti di sangue di cui questa zona di confine è così ricca. È inoltre di vitale importanza che la comunità internazionale faccia fronte comune contro tutti i principali responsabili della disumana situazione in atto in Africa occidentale. Si tratta di una missione per cui il Consiglio di sicurezza dell’ONU dovrebbe prendere l’iniziativa. Per tale motivo chiediamo a Consiglio e Commissione di muoversi in questa direzione.
costep_2001-03-13_11_47	Mi ricordo gli anni '50, quando quasi tutti credevano che la fissione degli atomi in futuro avrebbe generato quantità illimitate di energia pulita e sicura. Da allora in alcuni paesi sono state costruite molte centrali nucleari e gli approvvigionamenti di elettricità sono stati resi dipendenti dalla fissione nucleare per una percentuale elevata. Le critiche sono andate aumentando a partire dagli anni '60, quando si vide che le centrali nucleari possono esplodere e che le scorie costituiscono una minaccia per l’ambiente per moltissimi anni. Le catastrofi di Harrisburg e di Cernobyl hanno frenato l’ulteriore diffondersi dell’energia nucleare, e taluni paesi vi hanno già rinunciato o si stanno preparando a rinunciarvi del tutto. Tuttavia, anche dopo il totale abbandono continueremo ad avere a che fare con le scorie radioattive pericolose per molte migliaia di anni. Dati i rischi insiti nel trasporto di tali scorie, la soluzione migliore è sotterrarle nelle centrali nucleari in via di chiusura, smettendo di trasportarle da un luogo all’altro. Giustamente vengono condotte molte azioni volte a porre fine a questi trasporti. Il relatore dà prova di una certa comprensione per tali azioni e intende ridurre i rischi, tuttavia continua a consentire e a giustificare la continuazione di tali trasporti. Non concordo con la sua scelta. Relazione Schwaiger A5-0076/2001
costep_2001-03-15_7_3	Signor Presidente, i risultati della terapia contro l’AIDS dipendono anche da un corretto impiego dei farmaci, che devono essere somministrati al momento giusto, nella dose giusta e sotto controllo medico. In tal senso un ruolo fondamentale spetta ad alcuni presupposti come l’esistenza di buone infrastrutture locali e la stabilità nell’approccio dei servizi di assistenza sanitaria. I farmaci hanno un effetto ottimale se vengono garantite la continuità di somministrazione e l’assistenza da parte di personale esperto durante il trattamento. In caso contrario c' è il pericolo che la terapia sia scorretta o insufficiente. Nella lotta contro l’AIDS è indispensabile assicurare un miglioramento strutturale delle condizioni di salute pubblica in loco e poter contare sul sostegno dell’Organizzazione mondiale della sanità. L’operato dell’Unione europea, che si prefigge questi obiettivi, riveste quindi grande importanza. Solo così si può dare il via a uno sviluppo a lungo termine. A breve termine saranno molte le vittime e va quindi raccomandato come scelta prioritaria quella di rendere disponibili a basso prezzo questi farmaci, come chiede giustamente la risoluzione. La risoluzione tratta dell’Africa, un continente estremamente povero. Nel dibattito non dobbiamo tuttavia dimenticarci dei Caraibi e del Sud-est asiatico, dove questo problema è altrettanto grave.
costep_2001-05-02_7_3	Signor Presidente, signora Ministro, signor Commissario, quella odierna è una giornata importante per i cittadini dell’Unione europea. Dopo anni di resistenze e di rinvii, abbiamo finalmente un regolamento che apre la strada alla pubblicità dell’attività amministrativa svolta dalle Istituzioni europee. Per anni e anni, il Parlamento europeo ha insistito affinché si giungesse a un simile risultato. Sin dal 1979 sono stata tra quei deputati che a più riprese hanno sollevato il tema della necessità di tale pubblicità, necessità che ho sempre ribadito anche quando ho avuto l’onore di far parte del Consiglio dei ministri europeo. La pubblicità dell’attività amministrativa è infatti strettamente collegata con il contenuto democratico di un’istituzione e mette un organismo pubblico al riparo da manovre dietro le quinte, da clientelismi e da irregolarità finanziarie. Quando la Commissione europea presentò questa sua proposta, l’anno scorso, c' erano ancora parecchi punti che non andavano bene; né risultò accettabile la successiva proposta del Consiglio francese. In novembre, il Parlamento presentò a grande maggioranza la sua proposta. Da allora, si sono svolte intense consultazioni tra le tre Istituzioni, durante le quali il Parlamento ha fornito un vigoroso sostegno alla Presidenza svedese. Questa alleanza, che ha avvicinato un po' alla volta il Consiglio e la Commissione alla posizione del Parlamento, si è chiaramente dimostrata molto fruttuosa. Il risultato è stato un testo notevolmente migliorato che riprende alcuni punti essenziali proposti dal Parlamento. Ne citerò sette, ovvero i punti che sono stati determinanti ai fini dell’accettazione da parte nostra di questo compromesso. Primo punto: l’articolo 4, quello più importante che prevede le limitazioni alla pubblicità, è stato notevolmente accorciato e le limitazioni sono state subordinate a condizioni. È sempre necessario indicare il motivo per cui un documento deve restare segreto ed è possibile fare ricorso al Mediatore o al giudice europeo. Ove sussista un grande interesse pubblico, un documento deve in ogni caso essere reso pubblico. Si tratta, al riguardo, di un aspetto molto importante per il nostro Parlamento. Secondo: il concetto di documento va inteso in senso ampio, includendo anche la posta elettronica. Terzo: è necessario istituire un registro in cui inscrivere tutti i documenti, con nomi e cognomi, che dovrà essere accessibile in Internet. Quarto: anche le agenzie dell’Unione, come l’Ufficio europeo dell’ambiente, l’Ufficio europeo dei marchi e Europol, ricadranno nell’ambito di applicazione del regolamento. Ciò avverrà a breve in forza di una legge nuova che ci è stata promessa. Quinto: le norme nazionali che vanno oltre i limiti di questo regolamento - si tratta di una questione delicata per il paese da cui provengo - non possono essere bloccate dal regolamento. Lo si afferma chiaramente al considerando 16, ed è in tal senso che voglio sia interpretata quella disposizione. Sesto: le regole che l’Alto rappresentante Solana impose nell’agosto dell’anno scorso senza consultazione non solo rientrano nel regolamento, ma saranno anche verificate sulla base dello stesso. I Paesi Bassi hanno già annunciato che, in tal caso, il ricorso presentato alla Corte di giustizia può essere ritirato e penso che il Parlamento europeo potrebbe fare altrettanto. Infine, ci sarà una relazione annuale e la Commissione dovrà presentare entro il 2004 una sua valutazione con proposte di miglioramento. Si può dire ora che questo regolamento sia perfetto? No, alcune sue parti potrebbero senz' altro essere ulteriormente inasprite, come la gestione di documenti di terzi, la registrazione di documenti segreti e ancora qualche altro punto. Riteniamo tuttavia che in questo momento sia meglio approvare il testo così com' è e rendere più severe alcune sue parti tra due anni, quando sarà utile e necessario. Se lo facessimo ora, invece, finiremmo in una lunga procedura di codecisione, che peraltro sappiamo bene dove ci porterebbe: il Consiglio potrebbe infatti bloccare la nostra azione se la Commissione europea non ci desse il suo appoggio. Penso, invero, che la Commissione ci appoggerebbe, ma non si può mai dire. Non mi resta che ringraziare i colleghi che nel corso dell’anno passato ci hanno aiutato a raggiungere questo risultato. Innanzitutto ringrazio l’onorevole Michael Cashman, che ha svolto un lavoro fantastico, come pure l’onorevole Graham Watson, le onorevoli Hautala e Charlotte Cederschiöld, nonché gli altri relatori per parere. Ringrazio inoltre la signora Maggie Dean, funzionaria del Parlamento, che ci ha dato un grandissimo contributo. E naturalmente ringrazio la Presidenza svedese: sono convinta che senza la sua collaborazione non avremmo ottenuto il risultato cui siamo giunti, risultato che è al di sopra di ogni critica. Infine, dobbiamo renderci ben conto del fatto che sono in gioco la democrazia, la trasparenza e i diritti dei cittadini. È questo l’aspetto più importante, è di questo che si tratta e in tale ottica il presente regolamento costituisce un passo in avanti.
costep_2001-05-17_9_10	Signor Presidente, la libertà di stampa è uno degli elementi essenziali di una democrazia. Questa libertà viene a mancare sotto molte dittature a causa del timore che i regimi nutrono nei confronti di cittadini informati, del dibattito, dell’opposizione e della pubblicità. L’Europa deve quindi intervenire a sostegno della libertà di stampa e di tutti coloro che la difendono. Il nostro sguardo si sofferma, comprensibilmente, sui paesi in via di sviluppo, nonché sui paesi che in passato hanno avuto governi a pianificazione centrale e che oggi sono in fase di transizione. Questa attenzione ci pare corretta, giacché possiamo spesso offrire un sostegno reale in termini di assistenza e risorse alle ONG locali, alla società civile e ai diversi mezzi di informazione presenti in loco. Come socialdemocratici, il tema della libertà di stampa rappresenta per noi uno dei fondamenti del nostro credo. In Europa vogliamo richiamare l’attenzione su un fenomeno inquietante, ossia la concentrazione della proprietà e del controllo dei mezzi di informazione in un numero limitato di paesi. Questo fenomeno intacca in modo fondamentale il pluralismo. La situazione si aggrava se il potere economico si accompagna al potere politico. In questo caso la libertà è in pericolo. È inutile far nomi, i fatti sono noti. Il gruppo PSE presenterà proposte per contrastare questa minaccia alla libertà di stampa. Purtroppo il PPE-DE ha annunciato di non essere disposto ad appoggiare questa parte della risoluzione, anche se l’iniziativa di questo testo sia partita proprio dal PPE-DE, che ha persino minacciato di votare contro la risoluzione se questa parte sarà approvata. Il potere o il timore verso la persona in questione è tale da controllare già il gruppo PPE-DE? Invitiamo il PPE-DE a riflettere con urgenza per stabilire se intende difendere la libertà di stampa o la concentrazione di potere. L’esito della votazione che si terrà fra poco si prospetta davvero interessante.
costep_2001-05-31_2_8	Signor Presidente, la relazione dell’onorevole Ribeiro e Castro illustra in modo chiaro e approfondito il documento della Commissione e le sue lacune. Il relatore chiede innanzi tutto di poter ottenere maggiori dati sui risultati della rete EURES. È una richiesta che appoggio di cuore poiché non è effettivamente chiaro quale sia il rapporto fra i risultati di EURES e la situazione dei mercati del lavoro in Europa. In secondo luogo, il documento della Commissione indica chiaramente che gli Stati membri potrebbero sfruttare di più il potenziale della rete EURES, date le differenze fra Stati membri nel numero di posti vacanti immessi sulla rete. L’obbligo di riprendere tutti i posti vacanti è eccessivo: non per tutti è infatti realistico l’obiettivo di un reclutamento internazionale. Allo stesso modo, la necessità di un sostegno comunitario evidenziata dalle regioni frontaliere non giustifica l’appello che chiede che tutte queste regioni siano incoraggiate ad avviare una partnership EURES-T. Gli ostacoli non sono da ricercarsi in primo luogo fra le regioni confinanti. Essi riguardano piuttosto la mobilità su più lunga distanza, ossia il livello transnazionale e non quello transfrontaliero. L’ampliamento dell’Unione europea farà apparire più ovvio il passaggio da una mobilità transfrontaliera a una transnazionale. La mia terza considerazione riguarda la sussidiarietà, un elemento indispensabile. Sia la Commissione sia il relatore sostengono che localmente la rete è poco conosciuta. L’informazione locale, tuttavia, è un compito che spetta agli attori locali. È quindi inopportuno prevedere che una parte considerevole del bilancio sia riservata alla promozione della rete, come propone la relazione. Appoggio invece caldamente l’appello al decentramento. Anche i termini previsti per il bilancio sono oggetto di discussione. La Commissione auspica un bilancio pluriennale, poiché questo strumento consente una migliore pianificazione. Non ho alcuna obiezione contro un bilancio pluriennale in quanto tale, ma ho difficoltà rispetto alla dimensione e alla natura del pacchetto di compiti proposto dalla Commissione, che mi fa propendere per l’annualità del bilancio. Infine, l’attenzione del relatore per l’ampliamento mi trova pienamente favorevole. Dopo l’adozione di una decisione politica sulla libera circolazione dei lavoratori dei paesi candidati la mobilità del lavoro non potrà più essere ostacolata da una collaborazione lacunosa in materia di politica occupazionale.
costep_2001-10-01_5_10	Signor Presidente, signora Commissario, onorevoli colleghi, innanzitutto voglio far le mie congratulazioni a Alexander de Roo per la sua tenacia nella lotta contro l’inquinamento acustico. Quest'ultimo è particolarmente fastidioso e può costituire una minaccia per la salute. La salute è legata all’ambiente e al modo in cui lo disturbiamo e a ragion veduta nel sesto programma d’azione ambientale molta attenzione è dedicata a questo problema, attenzione che deve portare a misure concrete. Il punto di partenza è la riduzione del rumore a un livello che non minaccia la salute pubblica. In questo contesto vanno rispettare le direttive e i pareri dell’Organizzazione mondiale della sanità. L’inquinamento acustico ha carattere locale e sicuramente non transfrontaliero e sono i responsabili locali, regionali e nazionali a dover trovare le soluzioni. Giustamente in molti paese non si apprezza un’eccessiva voglia di regolamentazione da parte delle Istituzioni di Bruxelles, ma in un numero limitato di casi l’attenzione europea è più che giustificata. Primo, se la fonte del rumore supera le frontiere, ad esempio sotto forma di prodotti. Esistono già norme europee contro l’inquinamento acustico, ad esempio le norme acustiche per le tosaerba. Sono urgenti norme per le emissioni sonore di determinati prodotti, quali autovetture, imbarcazioni da diporto, camion, treni, aerei e apparecchiature industriali. Un secondo motivo a favore di un intervento europeo è la disponibilità di dati affidabili e raffrontabili. Il Parlamento europeo già da molto tempo ha attirato l’attenzione sulla mancanza di dati su diverse fonti di rumore e occorre un metodo comune per misurare e valutare il rumore. Ed è proprio questo il nocciolo della proposta della Commissione. In terzo luogo, occorre formulare principi generali, ad esempio chi provoca inquinamento acustico paga. Questo tipo di principi deve essere applicato nella nostra legislazione. I cittadini devono avere diritti chiari, un punto questo che mi pare il più importante. In caso di gravi problemi dovuti all’inquinamento acustico, deve esistere il diritto di condurre un’indagine e se necessario di intervenire.
costep_2001-11-12_9_7	Signor Presidente, sebbene a mio parere nella gran parte dei casi vada preferita la legislazione nazionale a quella europea, la situazione è diversa per la relazione in oggetto. Quello del direct marketing per e-mail è indiscutibilmente un problema transfrontaliero. Non chiedo un divieto totale sul direct marketing per e-mail, bensì per i consumatori è di estrema importanza poter scegliere in anticipo se vogliono trovarsi di fronte a questo tipo di direct marketing e poter dare la propria autorizzazione, risparmiandosi in tal modo molto tempo, molte arrabbiature e molte spese. Il relatore, onorevole Cappato propone di lasciare agli Stati membri la scelta fral'opt-in o l’opt-out. Tuttavia così diamo vita a una politica europea incoerente. Uno Stato membro che ha scelto l’opt-in, incontrerà molte difficoltà a opporsi a e-mail non sollecitate, se gli Stati membri che hanno scelto l’opt-out le consentiranno. A sua volta, una politica europea divisa e spezzettata elimina qualsiasi possibilità di accordi internazionali in materia di e-mail non sollecitate. Il problema è che le aziende possono facilmente aggirare le norme europee operando da paesi al di fuori dell’Unione europea. Ciò non deve trattenerci dal legiferare a livello europeo. È meglio trovare soluzioni pratiche per questi problemi e lavorare per giungere ad accordi internazionali. In tal modo né io né lei riceveremo e-mail da aziende delle quali non abbiamo assolutamente bisogno.
costep_2002-03-12_2_250	Signor Presidente, innanzitutto desidero complimentarmi con la onorevole Isler Béguin. La sua relazione mi sembra eccellente e davvero costruttiva. La tutela della biodiversità merita un’attenzione prioritaria. Considerando che le specie estinte spariscono definitivamente, è ormai giunta l’ora di intervenire. I piani d’azione non possono restare non vincolanti, ma possono sortire buoni risultati solo se tengono in debito conto la situazione socio-economica delle persone che vivono in un determinato territorio. Devono stabilire delle priorità. Nel mondo intero si devono affrontare gli hot spots, le aree particolarmente ricche di specie che meritano una protezione particolare. I programmi d’azione devono essere chiari, ma soprattutto concreti. È importante che siano sostenuti dall’opinione pubblica, ma non si riuscirà ad appassionare nessuno a un concetto astratto come la biodiversità. Si tratta di conservare la ricchezza della natura, paesaggi preziosi e specie affascinanti. Dobbiamo disporre di informazioni, si deve effettuare un monitoraggio indipendente, dobbiamo tracciare bilanci annuali della qualità della natura. Questo ha un effetto motivante e ispiratore! La stessa Unione europea dovrebbe dar prova di una maggiore coerenza. La direttiva uccelli e la direttiva habitat sono esempi paradigmatici di protezione della biodiversità. Malgrado le difficoltà che ciò talvolta comporta, devono essere applicate adeguatamente, guardando sempre ai risultati. Ma a questi gioielli della protezione della natura si contrappone violentemente un’altra politica. Mi riferisco innanzitutto all’agricoltura, ma anche alla pesca. L’agricoltura su ampia scala è difficilmente conciliabile con la salvaguardia della biodiversità. Già solo per questo motivo dobbiamo apportare modifiche radicali alla Politica agricola comune. Accordare sussidi basati sulla pura produzione equivale ad andare in cerca di problemi. L’impatto negativo della pesca sulla biodiversità è meno visibile. La pesca che raggiunge i fondali in molte acque costiere, ma anche in acque più profonde, rappresenta una minaccia per la biodiversità a cui dobbiamo opporre una risposta convincente. Gli Stati membri dovrebbero elaborare dei piani d’azione per trasformare la biodiversità in un filo conduttore della pianificazione regionale. Alla Commissione chiedo di selezionare e sostenere ogni anno un progetto di riferimento, preferibilmente negli Stati candidati all’adesione, che dovrà fungere da esempio per altri territori naturali. Un buon progetto di riferimento potrebbe riguardare la foresta vergine della Polonia. Rinnovo i miei ringraziamenti alla collega Isler Béguin per la sua ottima relazione.
costep_2002-04-09_2_33	Signor Presidente, l’enorme eccedenza di bilancio del 2000 pari a 11,6 miliardi di euro dimostra che l’esecuzione del bilancio lascia ancora a desiderare. Per i Fondi strutturali la sottoesecuzione sta addirittura diventando strutturale. Secondo noi gli importi non utilizzati dopo due anni dovrebbero ritornare agli Stati membri, che potrebbero ad esempio utilizzarli per ridurre il loro debito pubblico. Appoggiamo pertanto l’emendamento n. 9 dell’onorevole Heaton-Harris. La gestione dei Fondi strutturali deve migliorare. Occorre semplificare le complesse disposizioni comunitarie. Il coordinamento fra Commissione e Stati membri è del tutto insoddisfacente. Ci sono grosse falle nel controllo finanziario, sia ex-ante che ex-post. E c'è un urgente bisogno di modificare l’attuale sistema di correttivi finanziari, in quanto incita gli Stati membri a nascondere irregolarità e frodi, piuttosto che a denunciare gli illeciti. Lo sappiamo da anni, ma la Commissione e gli Stati membri non hanno fatto niente per cambiare la situazione. Siamo delusi che i programmi per l’aiuto di preadesione manchino di molto gli obiettivi. I rilevamenti della Corte dei conti nella sua relazione speciale sono inquietanti. Ci pare inaccettabile che i paesi candidati forse non potranno fare entrare in vigore nell’anno in corso i diversi programmi di aiuto. Invito la Commissione a indicarci qual è esattamente la situazione al momento attuale. La riforma lanciata nel 1999 dalla Commissione europea, nel 2000 non ha sortito risultati concreti. La signora Commissario nel frattempo si sarà fatta un’idea dei risultati compiuti nell’anno 2001. Siamo curiosi di sapere se può farci qualche rivelazione. Una notevole sottoesecuzione caratterizza anche i programmi di aiuto per la collaborazione allo sviluppo. Una delle cause potrebbero essere doppioni di politica da parte degli Stati membri. Intende la Commissione condurre a breve termine un’indagine in proposito? A nostro avviso nella politica europea di sviluppo si deve applicare con serietà il principio di sussidiarietà. Infine, signor Presidente, è scioccante venire a sapere che ogni tornata di Strasburgo costa circa 11,5 milioni di euro in più alla settimana, per non parlare poi dell’onere ambientale. Il Parlamento vi è obbligato unicamente per onorare gli auspici di un solo Stato membro. Sarebbe giusto allora che questo Stato membro rimborsasse al Parlamento le spese annue addizionali stimate intorno ai 138 milioni di euro.
costep_2002-05-30_4_100	Le iniziative del governo spagnolo sono notevoli. Fra le priorità di questo governo figurano, non solo, il garantire alla pesca quanto più spazio possibile, la limitazione delle misure a favore dell’ambiente e la deviazione del fiume Ebro verso Murcia e l’annessione di Gibilterra, ma anche l’organizzazione di una violenza repressiva. Con la proposta di un istituto per gli studi di polizia, di un meccanismo europeo di incentivazione dei servizi di sicurezza privati e di un sistema di protezione transfrontaliero per le personalità di spicco, la Spagna tende ad assumere i contorni di una dittatura feudale, che ricorda la tradizione del Sud America. In Sud America i politici, i funzionari, i militari e i grandi imprenditori si nascondono da sempre dietro muri, cancelli e guardie del corpo armate, che li proteggono - per quanto possibile - dal popolo che loro stessi hanno provocato, mentre la legislazione appoggia l’isolamento nel quale hanno scelto di vivere. Invece di risolvere i problemi che interessano tutta la popolazione, si risolvono solo quelli che affliggono i ricchi e i potenti, mentre non fanno che aumentare le difficoltà per tutti gli altri, ossia per la grande maggioranza dei cittadini. Avremo la stesa legislazione anche nell’UE, per cui le norme di sicurezza europee hanno maggiore importanza delle piccole esperienze a livello nazionale e regionale? La commissione per le libertà e i diritti dei cittadini, la giustizia e gli affari interni rileva, giustamente, che non deve essere una rete dell’UE a stabilire quanti funzionari armati devono essere impiegati e quale priorità accordare alle scorte delle personalità di spicco e respinge in larga misura anche le altre proposte spagnole.
costep_2002-07-04_4_130	'Nel momento in cui le mie galline hanno deposto le uova, io ho formalmente violato la legge?: è quanto mi ha riferito un agricoltore bianco dello Zimbabwe. Con queste parole è riuscito ad esprimere in maniera tragicomica tutta la follia criminale della politica di espropriazione delle terre perseguita dal Presidente Mugabe. E dico follia criminale poiché come altro può essere definita la politica di uno Stato che si traduce semplicemente in un puro e semplice saccheggio di massa con all’orizzonte lo spettro di un’imponente carestia? Il governo di Mugabe impedisce a migliaia di agricoltori bianchi di continuare a lavorare e, così facendo, toglie contemporaneamente il pane a centinaia di migliaia di lavoratori dei campi di colore e alle loro famiglie. Tutto ciò quando ormai il raccolto invernale è pronto per essere effettuato E pensate poi alla improbabile situazione davanti alla quale Mugabe mette gli allevatori bianchi, con le mucche che a un certo punto devono pur essere munte! Per il Presidente, assetato di potere, e la sua corte di fedelissimi, se non è la volta degli agricoltori bianchi del paese, è la volta dell’opposizione: gli uni e l’altra vanno fatti fuori senza pietà, anche se, in questo modo, il paese si dirige senza possibilità di scampo verso una catastrofe umanitaria. Infine, en passant, Mugabe ha avuto la baldanza di mostrarsi apertamente in pubblico al Vertice mondiale sull’alimentazione il mese scorso a Roma. Contemporaneamente, un economista dello Zimbabwe denunciava che 'non un solo governo africano ha condannato questo vero e proprio saccheggio della proprietà privata che si sta compiendo in Zimbabwe?, e si chiedeva poi giustamente come il mondo esterno possa avere fiducia nel Nuovo partenariato per lo sviluppo dell’Africa. È proprio questa la domanda pressante che la presente proposta di risoluzione comune pone a tutti i leader africani laddove insiste su una credibile azione africana contro il governo del terrore instaurato da Mugabe. Spero e mi aspetto che il Consiglio, la Commissione e gli Stati membri facciano proprio l’appello lanciato.
costep_2002-07-04_4_32	Signor Presidente, onorevoli colleghi, la comunicazione di cui discutiamo oggi illustra la strategia tramite la quale l’Unione europea cerca di contribuire allo sviluppo sociale. Un simile passo è senz'altro positivo. Sono in molti a temere che, nell’era della globalizzazione, lo sviluppo sociale cada in secondo piano. Gli organi all’interno dei quali vengono conclusi gli accordi sono oggi meno visibili agli occhi del cittadino medio e, per questo motivo, anonimi. Questo anonimato conduce al disagio e al malcontento. Il cittadino che vuole far progredire la società non riesce ad avere questa visione d’insieme. La Commissione è riuscita a delineare in modo chiaro ed esauriente i rapporti fra i diversi attori della società mondiale. Il testo elenca i meccanismi tramite i quali l’Unione europea, al suo interno e con l’OIL e l’OMC, si adopera per la promozione delle norme fondamentali del lavoro e per il miglioramento della governance sociale. In qualità di relatrice della commissione per i diritti della donna e le pari opportunità, devo sottolineare che, a nostro giudizio, manca in questa comunicazione un’attenzione esplicita per la dimensione di genere come elemento delle norme fondamentali del lavoro e della sostenibilità sociale. È vero: il genere fa parte delle norme fondamentali del lavoro dell’OIL giacché, come è noto, esse sanciscono il principio di non discriminazione e di parità di trattamento. Noi sappiamo, tuttavia, che il migliore sviluppo sociale ed economico è senza dubbio quello che vede la piena partecipazione anche delle donne. Questo è dunque il motivo per cui la commissione per i diritti della donna e le pari opportunità propone di avvalersi anche dello strumento della valutazione dell’impatto sul genere. Desidero inoltre attirare l’attenzione sul fatto che, laddove si parla di parti sociali, non ci si sofferma sul ruolo delle organizzazioni per la difesa delle donne. È questa una grave mancanza, poiché, non solo nell’UE ma anche all’esterno, sono ancora poche le donne che partecipano definizione delle politiche tramite i canali tradizionali. Desidero concludere rivolgendo un appello sentito alla Commissione affinché scelga di rafforzare l’eccellente documento presentato con lo strumento della valutazione dell’impatto sul genere. Potremo così avere un’immagine più chiara del ruolo importante riservato alle donne nell’ambito dello sviluppo sociale. Ringrazio, infine, la onorevole Gillig, non solo per l’eccellente relazione, ma anche per la valida collaborazione instaurata con la commissione per i diritti della donna e le pari opportunità.
costep_2002-09-03_2_110	La commissione per l’agricoltura e lo sviluppo rurale ha anche ragione di preoccuparsi della crescente necessità di importare panelli di soia spesso geneticamente modificati da Stati Uniti, Brasile e Argentina. L’Unione europea attualmente importa una quantità quasi doppia di alimenti per animali rispetto alla produzione interna. La vecchia soluzione che si basava sull’alimentazione dei bovini utilizzando farina animale e rifiuti di macello come fonte di proteine non è più praticabile dall’avvento dell’epidemia della mucca pazza, o BSE, ma questo è l’unico cambiamento che sembra essere ora generalmente accettato. Non siamo ancora in grado di sollevare questioni relative alle modalità di produzione dei nostri alimenti in genere. È ragionevole che noi alimentiamo deliberatamente con sostanze vegetali i suini e poi mangiamo questi suini, ricordando che la carne di questi animali ha un valore nutritivo inferiore rispetto al prodotto originale? È ragionevole eliminare il divieto relativo all’introduzione di farina di pesce negli alimenti per animali trasformati come fonte aggiuntiva di proteine? Si pesca negli oceani fino a svuotarli, e i pescatori del sud ora rispondono a qualsiasi proposta volta a limitare le catture accusando il nord di essere all’origine del problema, poiché produce farina di pesce. Una parte migliore della proposta è l’idea secondo la quale gli agricoltori dovrebbero coltivare più legumi e piante oleaginose nell’ambito del sistema di rotazione delle coltivazioni.
costep_2002-10-22_2_110	Signora Presidente, prima di tutto vorrei congratularmi con i due relatori. Ogni anno resto colpito dall’enorme mole di lavoro che devono sobbarcarsi. Quali sono i miei commenti generali su questo bilancio? Ormai è ampiamente noto, dagli anni precedenti, che sono una persona che tiene a rispettare, nei limiti del possibile, quanto concordato. Dovremmo pertanto attenerci alle prospettive finanziarie. Anche quest'anno c'è una serie di voci di bilancio che superano queste prospettive finanziarie, in particolare nella rubrica 4. Penso che per una volta dovremmo mostrarci flessibili. Per quanto concerne le spese necessarie per l’Afghanistan e il Fondo globale per la salute, ritengo che dovremmo ricorrere allo strumento di flessibilità e discutere con il Consiglio. Ogniqualvolta discuto di bilancio, non posso fare a meno di menzionare le spese agricole. Ancora una volta ho presentato una lunga serie di emendamenti, e spero che, se saranno approvati dall’Assemblea, il Consiglio sarà pronto a farli propri. Attualmente abbiamo una commissione d’inchiesta sull’afta epizootica che ha formulato una serie di raccomandazioni sulle quali sarete chiamati a votare più tardi nel corso dell’anno. Una serie di cose sono tuttavia già chiare. Non è accettabile che in futuro si ripeta l’abbattimento di animali su vasta scala come è avvenuto in passato. Per questo motivo ho presentato emendamenti tesi a mettere a punto vaccini e metodi d’analisi migliori, per distinguere animali infetti da animali vaccinati eccetera. A mio parere (il quale, sia detto per inciso, è universalmente appoggiato), la produzione agricola dovrebbe concentrarsi sulla qualità. Il pubblico tuttavia dovrebbe sapere che cos'è la qualità. L’Europa deve mettere a punto un suo sistema di qualità, che sia facilmente riconoscibile per gli acquirenti, e a tale scopo sono stati stanziati finanziamenti, a condizione che il sistema sia efficace. Per quanto concerne infine il costo del controllo delle epizoozie, ritengo inaccettabile destinare ogni anno un importo relativamente esiguo del bilancio a tale scopo, mentre ogni anno diventa evidente che lo scoppio di una vera epidemia da qualche parte divorerebbe miliardi. A mio parere dobbiamo mettere a punto sistemi assicurativi europei. Per concludere, ho notato che la collaborazione tra Consiglio, Commissione e Parlamento finora è stata buona. Spero che resti tale anche in futuro.
costep_2002-10-22_2_91	Signor Presidente, vorremmo aggiungere tre osservazioni in merito al bilancio in questa lettura. Innanzi tutto, su proposta della Commissione, nella precedente seduta il Parlamento ha deciso di istituire un Fondo di solidarietà nell’ambito delle linee di bilancio B2-400 e B7-090. All’epoca ho espresso le nostre perplessità su tale fondo e ora mi limiterò agli aspetti di bilancio. Questo fondo è, a tutti gli effetti, virtuale, pertanto è ancora vuoto. In caso di grave catastrofe, dovremo reperire retroattivamente risorse nel bilancio per il Fondo, il che in tutta sincerità ci appare altamente improbabile. Inoltre, se accadesse più di un disastro entro un anno solare, anche il massimale del Fondo (1 miliardo di euro) potrebbe creare un problema. Si immagini che si verifichi una grave catastrofe in primavera, alla quale la Commissione assegni 700 milioni di euro a titolo di questo Fondo. Che cosa accadrebbe se in autunno si verificasse un’altra catastrofe di portata simile? C'è il rischio che le risorse attribuite per l’anno successivo vengano liberate prematuramente. Questo potrebbe essere fonte di gravi problemi. Data l’origine incerta delle risorse del Fondo, siamo di fronte alla spiacevole situazione che vede esistere un fondo per il quale nel bilancio 2003 non è stato previsto nessuno stanziamento. Ciò implica che dopo vari anni potrebbero esservi forti pressioni nei confronti degli Stati membri affinché eroghino ulteriori contributi. Data l’attuale situazione economica e la libertà della politica di bilancio che alcuni Stati membri si concedono, posso prevedere problemi gravi. Ora vorrei fare un’osservazione critica sul bilancio del sesto programma quadro per la ricerca e lo sviluppo. Finanziare la ricerca dal bilancio dell’Unione europea comporta dilemmi etici, per esempio nel caso della ricerca sugli embrioni. Nella lotta frenetica per finanziare questo tipo di ricerca, ben presto entrerà in gioco tutto il programma quadro perché in seconda lettura il Parlamento ha rifiutato di dare altre indicazioni orientative quanto al finanziamento dei settori controversi. Inoltre, il Consiglio farebbe meglio ad anticipare il dibattito sull’etica e a rinviare gli orientamenti etici fino a dopo l’approvazione del programma. Questa controversia dimostra che il programma quadro avrebbe dovuto limitarsi ad agevolare la cooperazione transfrontaliera. Il sostegno finanziario attivo non è auspicabile ed è superfluo. Perché dovremmo cofinanziare una ricerca che verosimilmente si condurrebbe comunque? La mia terza e ultima osservazione riguarda la pesca. La Commissione e il Parlamento dedicano molta attenzione ai pescatori spagnoli e portoghesi i quali, insieme alle loro regioni, sono abbandonati per la mancanza di un accordo con il Marocco. Sono stati spesi milioni di euro per le compensazioni, i tagli nel numero di pescatori e la loro riqualificazione professionale in quelle regioni. Altre regioni di pesca stanno già iniziando a sentire la crisi. Sembra che i biologi stiano ora consigliando alla Commissione di vietare la pesca del merluzzo e di ridurre altre quote. Questo avrebbe un forte impatto economico sui Paesi Bassi, fra gli altri. Non avrebbe senso pertanto spostare l’attenzione del bilancio verso le regioni di pesca che finora sono state in grado di sostenersi da sole? È auspicabile un sostegno finanziario per quelle regioni sotto forma di programmi socioeconomici. Questo aspetto non è peraltro ancora contemplato in questo bilancio, che spende milioni per gli accordi di pesca con i paesi terzi di cui beneficia soltanto una minima parte dei paesi e degli armatori. Parlando di solidarietà, non sarebbe male se l’Unione europea prestasse maggiore attenzione a un settore ittico che per anni non è stato in grado di avvalersi delle sovvenzioni per il rinnovo e la costruzione di navi. Ciò è stato causa di concorrenza sleale per molti anni. Un settore ittico che rispetta le quote dovrebbe potersi aspettare di più da Bruxelles.
costep_2002-12-16_1_71	Signor Presidente, signor Commissario, la commissione per l’occupazione e gli affari sociali si associa a quanti hanno già augurato una pronta guarigione all’onorevole Damião, la prima relatrice, e desidera altresì congratularsi con l’onorevole Hughes per il lavoro svolto come sostituto e per l’impegno dimostrato. La discussione in definitiva verte sugli ultimi fondamentali ritocchi ad una direttiva che attiene essenzialmente alla posizione dei lavoratori. Sono in realtà della stessa opinione dell’onorevole Meijer, ma desidero ribadire che la questione riguarda anche altre categorie e che siamo chiamati ad intervenire. È questo il mio parere sulla direttiva 83/477/CE. Come l’onorevole Hughes, sono lieto che lo stallo, causato dal fatto che non erano stati adottati gli emendamenti del Parlamento, sia stato superato grazie all’eccellente contributo del Consiglio, il quale ha presentato la posizione comune e altri emendamenti che per certi versi hanno implicazioni più ampie. In altri termini abbiamo compiuto grandi progressi e finalmente dopo 25 anni è stato vietato ogni tipo di amianto, che si tratti di sottoprodotti o di produzione diretta. Ritengo pertanto che debba essere applicato più rigorosamente il principio di precauzione a fronte del periodo di incubazione di 25 anni. Mi riferisco inoltre a temi che non abbiamo affatto toccato, quali le onde elettromagnetiche, l’irradiamento ottico, l’OPS, i lubrificanti e gli usi a cui sono destinati. Non solo dovremmo esaminare questi prodotti, ma dovremmo anche verificare l’uso che ne viene fatto nel processo di produzione. In questo modo, emerge automaticamente la necessità di normative e di direttive, ma anche di sanzioni e quindi l’emendamento appare giustificato. Inoltre devono essere coinvolti anche altri partner, il che mi sembra del tutto sensato. Ma chi manterrà la legge e l’ordine? Sicuramente i rappresentanti dei sindacati, i lavoratori che fanno parte dei consigli di fabbrica, talvolta i servizi specializzati delle grandi aziende: questi soggetti hanno bisogno di un sostegno. È la ragione per cui tale aspetto deve rientrare nel prossimo programma sulla sanità e sulla sicurezza. Infine, vorrei che fosse istituito un registro degli edifici e in questo senso condivido la posizione dell’onorevole Meijer. Era questo il senso della nostra proposta, ma il Consiglio a causa di varie difficoltà non l’ha accolta per ora. Dovremmo quindi lavorare con il Consiglio e cercare di trovare una soluzione sui registri nazionali o una soluzione diversa che ci consenta però di identificare gli edifici contenenti amianto. Ne conoscevo uno: l’edificio che ospitava la Commissione, ma è stato raso al suolo.
costep_2003-10-23_1_160	Signor Presidente, il mio intervento integra quello del collega, onorevole Bowis. Siamo entrambi membri della delegazione per l’Asia centrale ed è in parte grazie a lui e al suo grande impegno se oggi siamo riusciti a discutere nuovamente questo genere di tematiche. Desidero iniziare dal Turkmenistan. Sono ancora relatore per il nuovo accordo di cooperazione tra l’UE e il Turkmenistan. Il Parlamento, insieme alla Commissione, ha dichiarato di non voler concludere tale accordo, e non vuole nemmeno discuterlo. Le ragioni sono molteplici. Come hanno già detto l’onorevole Bowis e altri colleghi, guardando alla situazione attuale, appare perfettamente chiaro che non è possibile tollerare questo regime. Al contempo, però, dobbiamo pensare a come aiutare il popolo turkmeno. Crediamo che il Parlamento debba lanciare un appello urgente, affinché la Croce Rossa possa riprendere, incondizionatamente, le visite ai carcerati, affinché sia possibile ristabilire i contatti con le ONG e affinché le ONG riacquistino un certo margine di libertà in questi paesi. Dobbiamo intervenire a favore di coloro - compresi i politici e gli attivisti per i diritti umani - che attualmente si trovano in carcere. Dobbiamo intervenire a favore della libertà di culto. È veramente assurdo che solo una determinata forma di islamismo e la Chiesa ortodossa godano ancora di un certo margine di libertà, o che in qualche modo godano ancora di qualche forma di tutela, mentre tutti gli altri gruppi, cristiani e non, ne siano privi. È inammissibile, perché la religione è un valore di cui l’uomo non può fare a meno. In relazione agli altri paesi menzionati, desidero sottolineare che nella primavera scorsa abbiamo discusso una risoluzione sul Kazakistan, cui hanno fatto seguito colloqui serrati tra la nostra delegazione e le delegazioni parlamentari del Kazakistan. Su una serie di questioni sono stati introdotti dei miglioramenti; per molti aspetti però siamo delusi: le procedure giudiziarie, la libertà di stampa e la libertà di associazione. Spero che questi primi passi che il Kazakistan ha mosso nella giusta direzione non siano gli ultimi, ma che a seguito di ulteriori pressioni, anche da parte dell’Unione europea, la situazione nel paese migliori. Desidero lanciare un sentito appello per un nuovo accordo di cooperazione con il Tagikistan. Mi compiaccio che la Commissione stia preparando un accordo anche per questo paese, e lo ritengo molto positivo, perché dobbiamo continuare a far sentire la nostra presenza. L’onorevole Bowis ha già illustrato la situazione in Uzbekistan, e non ho nulla da aggiungere. Rimane solo il Kirghizistan. Nella risoluzione viene giustamente espressa una serie di critiche, ma in questo caso ci troviamo di fronte ad un paese che merita il nostro pieno appoggio, perché sta cercando, a fasi alterne, di costruire una democrazia pur non disponendo di risorse e di petrolio. Le critiche vanno espresse laddove è giusto farlo, ma - cosa ancora più importante - quando è giusto occorre dare un sostegno. Desidero esprimere alla Commissione la speranza che nei prossimi anni, allorché si parlerà di Asia centrale, l’Unione europea possa concedere un sostegno un po’ più cospicuo ad un paese come questo, che non ha petrolio né altre risorse.
costep_2004-01-12_1_71	Signor Presidente, per singolare coincidenza questo pomeriggio ci trova impegnati in un dibattito sulla sicurezza aerea e marittima. Proprio questo pomeriggio l’onorevole Pex, insieme agli onorevoli Doorn e Ploij-van Gorsel - tre membri della delegazione olandese - si trovava a bordo di un piccolo aereo che, per un guasto ai freni, è andato a sbattere contro un ; di conseguenza, egli non è potuto giungere qui in tempo. Per tale motivo mi è stato chiesto di presentare in Aula la sua relazione; quando dirò io parlerò quindi a nome dell’onorevole Pex - il quale, tra parentesi, se l’è cavata senza danni. È estremamente importante impedire lo scarico di petrolio in mare. I gravi incidenti provocano scarichi di notevole entità, che giustamente suscitano la preoccupata attenzione dell’opinione pubblica. Tuttavia, gli scarichi illegali effettuati da navi diverse dalle petroliere costituiscono a loro volta un grave problema, soprattutto in quanto avvengono con frequenza e raramente vengono individuati. Nei pochi casi in cui sono identificati, difficilmente vengono perseguiti, e quasi mai puniti. È una situazione sconcertante. Il progetto di direttiva attualmente in discussione dovrebbe correggere senza indugio questo stato di cose; a livello internazionale esiste una quantità di norme sufficiente per affrontare il problema. Il fatto è, però, che gli Stati membri si beffano delle regole che pure, ratificando i Trattati, si sono impegnati a rispettare. La soluzione è quella di integrare nel diritto comunitario le norme in materia di scarichi valide a livello internazionale, prevedendo inoltre norme applicative. Le violazioni devono essere considerate reati, eventualmente perseguibili in base al diritto penale. In seguito alla catastrofe della, i capi di governo hanno chiesto in due occasioni - per la precisione il 21 marzo e il 13 dicembre 2002 - l’introduzione di severe misure prima della fine del 2003. La Commissione ha presentato allora una valida proposta che io - intendo dire l’onorevole Pex - ho poi potuto modificare con l’aiuto dei colleghi della commissione per la politica regionale, i trasporti e il turismo nonché delle altre commissioni competenti, introducendo un certo numero di emendamenti. Ringrazio la Commissione ed i colleghi per la gratificante collaborazione. Vorrei fare alcune osservazioni in merito alla proposta. Le norme europee devono valere per tutti gli scarichi illegali, nelle vie d’acqua interne e in mare, sia entro le acque territoriali che al di fuori di esse. È importante essere rigorosi non solo nei confronti degli equipaggi, ma anche nei confronti degli armatori e delle autorità a terra. È opportuno istituire una guardia costiera europea per individuare con maggior efficacia gli scarichi, consentendo alle autorità un’azione più rapida ed efficiente. Sia tale guardia costiera, sia la già esistente Agenzia europea per la sicurezza marittima (EMSA), dovranno avere - è un punto importante - poteri sufficienti per aumentare la sicurezza in mare. Sono stati presentati dieci emendamenti al testo della mia relazione approvato dalla commissione per la politica regionale, i trasporti e il turismo. Di questi, sono lieto di adottare i due emendamenti tecnici presentati dall’onorevole Sterckx, il cui scopo è di chiarire il testo. Come ho già osservato, l’introduzione di sanzioni penali è un valido strumento; purtroppo, quello stesso Consiglio che le aveva richieste non intende ora accettare queste proposte, in quanto si ritiene che il diritto penale rientri nell’ambito del terzo pilastro. Benché, in qualità di relatore, io abbia cercato di collaborare con il Consiglio, in quanto la tempestiva introduzione di queste misure è funzionale alla sicurezza marittima, il Consiglio si è tirato indietro. In quell’ambiente, a quanto sembra, le discussioni di principio hanno la precedenza sulla sicurezza marittima: in altre parole il comportamento del Consiglio lascia alquanto a desiderare. I capi di governo che già in due occasioni hanno richiesto questa misura, dovrebbero ora intervenire per renderne possibile la regolare introduzione: sarebbe meglio adottarla ora che attendere - Dio non voglia - il verificarsi di un nuovo disastro. A nome dell’onorevole Pex, posso ora dire: Ho parlato.
costep_2004-10-13_1_61	Signor Presidente, la situazione in Medio Oriente sembra aver raggiunto un punto di stallo totale. Arafat è chiuso nel suo quartier generale - vecchio, isolato, malato e incapace di guidare il suo popolo. Sharon continua a non rispettare il suo piano di ritiro da Gaza. Sembra aver perso il contatto sia con il suo partito che con i suoi elettori. La questione è se sia lui la persona in grado di guidare Israele verso la pace, e non credo lo sia. Il futuro del piano di Gaza è ora estremamente incerto e la violenza nella regione sembra intensificarsi. È peggio di quanto non sia da tempo. Non credo che questi signori siano in grado di realizzare una pace duratura in Medio Oriente. Non riescono a fermare il massacro. Non sanno porre fine alla violenza e agli attentati terroristici e non sono in grado di realizzare ciò che tutti noi in seno all’Assemblea vogliamo: due Stati che convivano pacificamente fianco a fianco nel rispetto reciproco. Questo conflitto dura da troppi decenni e ha provocato troppe sofferenze, per il popolo palestinese, naturalmente, ma anche per il popolo israeliano, che vive nella paura costante degli attacchi terroristici e degli attentati suicidi. Abbiamo elaborato un gran numero di piani, organizzato tantissime conferenze e riunioni e svolto numerosi dibattiti in Aula, ma nulla cambia. Dobbiamo esaminare la possibilità di garantire una presenza internazionale concreta nella regione, che possa vigilare sul ritiro da Gaza e forse rimanervi anche più a lungo. In seguito alle elezioni presidenziali americane, a prescindere da chi vincerà, l’Unione europea e gli Stati Uniti devono riunirsi e formulare una strategia comune, possibilmente basata sulla tabella di marcia, nella quale parlino la stessa lingua e trasmettano gli stessi segnali ai due . Il mondo intero ha tutto da guadagnare dalla pace in Medio Oriente, che è anche un importante elemento della lotta contro il terrorismo internazionale.
costep_2004-12-16_1_14	Signor Presidente, la protezione degli animali dovrebbe essere immediatamente rimossa dal capitolo agricoltura e dall’articolo 37 e dovrebbe invece essere inserita in quello riguardante la salute e la protezione dei consumatori; allora sarebbe il Commissario Kyprianou a doversene occupare, il che suona molto più rassicurante. In Danimarca la competenza è del ministro della Giustizia. La protezione degli animali è disciplinata nell’ambito della tutela giuridica mentre l’articolo 37 verte esclusivamente sull’aumento della produzione e dei profitti. Non riesco a immaginare quali maltrattamenti debbano subire i poveri animali quando la protezione stessa può essere influenzata dalla cupidigia. In effetti è paradossale che siano sovvenzionate le esportazioni di equini, bovini e ovini al di fuori dell’UE. Gli animali destinati alla macellazione dovrebbero essere portati al macello più vicino e il trasporto non dovrebbe durare più di otto ore. In Danimarca la maggioranza della gente è favorevole a questa disposizione. Gli animali non destinati alla macellazione dovrebbero essere trasportati per non più di otto ore senza riposo, cibo e ricambio d’aria; inoltre la sistemazione deve essere adeguata. Anche questo trova d’accordo la maggior parte dei danesi. Ovviamente anche il Parlamento precedente lo aveva affermato e ci si deve chiedere perché la Commissione non abbia insistito presso il Consiglio affinché queste condizioni fossero rispettate. Quando avremo la nuova Costituzione, il Parlamento avrà diritto di codecisione e, se la protezione degli animali non fosse più stata disciplinata dall’articolo 37, il Parlamento avrebbe già avuto questo diritto. In relazione a un’altra questione, ovvero la trasparenza, il Mediatore ha esplicitamente dichiarato che le disposizioni della nuova Costituzione potrebbero essere applicate in modo appropriato allorché sussista un forte consenso. Esiste dunque una duplice opportunità per coinvolgere sin d’ora il Parlamento in questa procedura. In effetti è stata scelta una strategia per cui si è giunti troppo in fretta ad una decisione, quasi si volessero tenere lontani sia i cittadini che il Parlamento dal processo decisionale per i prossimi sei anni. Infatti, abbiamo, anzi, ho rilevato che gli Stati membri devono attuare decisioni che vanno oltre
costep_2005-04-28_1_31	Signor Presidente, anch’io desidero ringraziare la relatrice per il suo impegno. Per quanto positivo sia stato questo suo impegno sin dall’inizio, sembra che la relazione ora presentata dalla commissione per l’ambiente, la sanità pubblica e la sicurezza alimentare tenda a rendere più severa la proposta originale della Commissione; certamente vanno in questa direzione gli emendamenti nn. 43, 103 e 94. Mi chiedo come intenda comportarsi il Parlamento in relazione a questi ultimi. L’approvazione di questi emendamenti ancora una volta darà luogo a un aumento degli oneri e dei costi, in particolare per l’agricoltura e l’orticoltura europea - due settori che sono evidentemente destinati a beneficiare della disponibilità di acque pulite. Benché la proposta, fortunatamente, lasci anche spazio sufficiente alla sussidiarietà, non si può negare che, riducendo il bilancio per la politica agricola europea e deregolamentando ulteriormente i mercati, si farà aumentare ancora di più il costo dell’agricoltura e dell’orticoltura europea. È inaccettabile che il Parlamento da un lato aumenti gli oneri e dall’altro deregolamenti ancor di più i mercati, mettendo così le zone rurali europee in una posizione impossibile. Vorrei comunque esortare l’Assemblea a non rendere più severa la proposta della Commissione e a votare contro gli emendamenti nn. 43 e 94. Do invece il mio appoggio all’emendamento n. 110 dell’onorevole Oomen-Ruijten, che renderebbe la direttiva sulle acque sotterranee notevolmente più attuabile riguardo alla politica relativa ai fiumi in Europa.
costep_2006-10-11_19_18	Signor Presidente, prima di esporre la mia risposta, vorrei ringraziare di cuore l’onorevole Jeggle per l’ottima relazione e il valido equilibrio trovato tra ciò che è e non è possibile e ciò che desideriamo per il benessere degli animali in Europa; vorrei inoltre replicare al commento dell’onorevole Titford, secondo cui la burocrazia europea è responsabile dell’uccisione di 7 milioni di animali nel Regno Unito durante la crisi dell’afta epizootica. Vorrei correggerlo al riguardo: quando il Regno Unito è entrato a far parte dell’Unione europea, l’Europa è stata costretta a cambiare la propria legislazione. Non abbiamo più potuto usare il vaccino quale misura preventiva. Non abbiamo più potuto praticare la vaccinazione contro l’afta. Lo dobbiamo al governo britannico di allora, perciò la prego di non venirmi a dire che è colpa dell’Europa se nel Regno Unito sono stati abbattuti 7 milioni di bovini, perché il tutto si deve alla posizione britannica dell’epoca. Volevo solo togliermi questo pensiero. Lo dico anche perché la relazione Jeggle afferma con assoluta chiarezza che la vaccinazione dev'essere un valido strumento per l’incremento del benessere degli animali nell’Unione europea. In vista dello scoppio di malattie infettive animali, è positivo che si facciano progressi e che in ogni caso utilizziamo tecniche scientifiche per contrastarle. Questa è la forma migliore di benessere animale in Europa. La seconda questione che volevo sollevare riguarda il trasporto degli animali. In quest'Aula abbiamo chiesto la riduzione dei tempi di trasporto degli animali da macello. Purtroppo il Consiglio non ha accolto la richiesta, ma la posizione del Parlamento è chiara. A tale proposito, vorrei invitare l’onorevole Titford, se davvero vuole tutelare il benessere degli animali anche nel suo paese, a votare a favore della relazione Jeggle. È fondamentale, perché così si farà davvero un favore ai cittadini britannici ed europei. Il terzo motivo per cui accolgo con favore la relazione è che richiama l’attenzione in modo particolare sull’importazione di prodotti da paesi al di fuori dell’Unione europea. In fin dei conti, possiamo anche avere norme e regolamenti ottimi, che però continueranno a essere privi di peso se non potremo condurre alcun controllo lungo le frontiere esterne dell’Unione; è essenziale che l’Assemblea utilizzi la relazione Jeggle per riportare questo tema all’ordine del giorno.
costep_2006-10-23_17_17	Signor Presidente, nel loro insieme le donne migranti, pur vulnerabili come sono, non rappresentano tanto un problema quanto un’opportunità. Esse sono vulnerabili perché sono esposte alla discriminazione, non solo in quanto donne ma anche in quanto musulmane, somale o marocchine; sono anche esposte alla violenza familiare, perché non parlano la lingua locale oppure dipendono finanziariamente dal coniuge o dal padre. Dobbiamo quindi sostenere le immigrate, impedendo che violenza familiare e delitti d’onore rimangano impuniti, ma a questo scopo non basta imporre norme più severe. Alle donne non basta godere di diritti sulla carta; è necessario che esse possano affermarli in pratica, perché una donna che continua a dipendere dal responsabile della violenza domestica non trarrà in pratica grande vantaggio dai diritti di cui gode sulla carta. Per tale motivo dobbiamo promuovere l’indipendenza finanziaria delle immigrate: per esempio dobbiamo contrastare la discriminazione nel mercato del lavoro. L’economia si avvantaggia dalla partecipazione di un maggior numero di donne al mercato del lavoro. C'è un’altra opportunità che non possiamo lasciarci sfuggire, ossia l’influenza positiva che le immigrate possono esercitare sull’integrazione dei propri figli nella nuova società. Per questo noi, in quanto comunità ospite, dobbiamo essere disponibili a sostenere le immigrate e a stabilire un contatto con loro: anch'esse appartengono alla nostra società. Sono lieta che l’onorevole Kratsa-Tsagaropoulou abbia trattato assai diffusamente questi aspetti nella sua eccellente relazione, per la quale desidero ringraziarla.
costep_2006-12-12_18_37	È importante promuovere la libera circolazione dei programmi televisivi europei e non ostacolarne la produzione con una legislazione eccessivamente severa sulla pubblicità. Il gruppo dell’Alleanza dei Liberali e dei Democratici per l’Europa ha adottato una posizione realistica sull’inserimento di prodotti. Informarne gli spettatori è utile, ma essi non desiderano una segnalazione nel corso del programma televisivo. Un avviso prima e dopo il programma è sufficiente. Le entrate derivanti dalla pubblicità e dal product placement sono necessarie per aiutare a finanziare le produzioni europee; l’alternativa è una presenza ancor più massiccia di programmi americani a basso costo, pieni di product placement. I programmi per bambini devono essere soggetti a norme più severe, perché l’obesità è un problema in aumento. Dato l’enorme impatto della pubblicità di cibi poco sani sulle scelte alimentari dei bambini, la pubblicità diretta a questo gruppo di destinatari dovrebbe essere limitata. Sono quindi favorevole all’idea di elaborare un efficace codice di condotta riguardante la pubblicità, il product placement e altre forme di promozione di bevande e cibi poco sani rivolte ai bambini. Infine, sostengo un forte principio del paese d’origine. I creatori di programmi televisivi non dovrebbero essere soggetti a ulteriori regole e normative quando vogliono offrire i loro programmi in altre parti dell’Unione europea. Dobbiamo favorire le vendite dei prodotti audiovisivi europei.
costep_2007-02-01_4_13	Signor Presidente, un accordo sugli appalti pubblici potrebbe significare più trasparenza e quindi meno corruzione. Potrebbe anche significare prezzi equi - un aspetto non senza importanza dato che i contratti di servizio pubblico utilizzano il denaro dei contribuenti - con il diritto, comunque, di includere criteri sociali e ambientali in fase di gara d’appalto. Anche i paesi in via di sviluppo potrebbero beneficiare enormemente di tutti questi vantaggi. Inutile dire che la loro partecipazione all’accordo internazionale sugli appalti pubblici in futuro non può essere esclusa, ma la Commissione dovrebbe verificare che possano applicare questo metodo in primo luogo a livello nazionale o regionale - e lo stesso vale per le regole della concorrenza leale - proprio come abbiamo fatto in Europa, e che non debbano quindi dare accesso immediatamente al mondo intero e ai grandi monopoli. Dovrebbe poi spettare ai paesi in via di sviluppo determinare quando si sentiranno sufficientemente sviluppati. Una cosa che, infatti, vale in tutto il mondo è che si dovrebbero evitare a tutti i costi le gare d’appalto forzate su larga scala, che escludono dal mercato le piccole e medie imprese. Purtroppo, ho avuto un’esperienza diretta proprio di una situazione simile in una stazione ferroviaria di Amsterdam, dove il servizio di sicurezza della stazione è stato fatto oggetto di gara d’appalto. L’impresa precedentemente responsabile per la sicurezza della stazione era una piccola società che svolgeva un ottimo lavoro. In sede di gara d’appalto, tuttavia, questa impresa si è rivelata troppo piccola per poter partecipare all’intera gara che riguardava più stazioni ed è stata quindi esclusa dal mercato. Sicuramente anche i colleghi si sono imbattuti in esempi simili e perciò vorremmo chiedere alla Commissione come garantire alle PMI un migliore accesso ai contratti d’appalto. In conclusione, l’interruzione forzata delle forniture nazionali e semi-pubbliche nell’interesse dei grandi fornitori stranieri è fondamentalmente sbagliata. Ogni paese ha il diritto di regolamentare a livello nazionale ciò che i cittadini desiderano mantenere. Stiamo parlando di forniture di base, come l’istruzione e l’acqua, che sono al centro della società e non dovrebbero essere esposte a sconvolgimenti.
costep_2007-05-21_15_8	Signor Presidente, desidero ringraziare il Commissario per la sua introduzione e l’onorevole Vergnaud per l’ottima cooperazione di cui ha dato prova. Dal momento che ho sentito dire, in diverse occasioni, che i servizi sanitari non devono rientrare nella direttiva sui servizi, mi chiedo di che cosa stiamo discutendo. La proposta che comprende l’articolo attuale è il prodotto di compromessi che sono stati conclusi, e si è quindi tenuto debito conto della condizione su cui i gruppi PPE-DE, PSE e ALDE insistono, ossia che i sevizi sanitari devono essere inseriti nella direttiva sui servizi come una lex specialis. Giacché, a quanto mi risulta, questo ha provocato una grande agitazione, ho presentato un emendamento di sostituzione il cui contenuto corrisponde a quanto ha affermato il Commissario un attimo fa. Dopo tutto, si dovrebbe trovare il giusto equilibrio tra la libertà di circolazione dei servizi, il rispetto per i diritti dei pazienti, la libertà di esercitare la professione medica in Europa e la libertà di stabilimento. È qui che interviene il nuovo emendamento, e mi auguro che i gruppi PSE e PPE-DE possano accettarlo; spero che potremo adottare l’emendamento congiuntamente ed elaborare una nuova proposta che preveda la parità di trattamento e la solidarietà per tutti gli europei - e intendo tutti gli europei - e tutti i pazienti europei. Dobbiamo evitare situazioni in cui i servizi sanitari vengano considerati semplicemente servizi di interesse generale, perché verrebbero esclusi dalla portata del Trattato europeo: così ogni Stato membro, ancora una volta, dovrebbe istituire il proprio sistema, le frontiere verrebbero chiuse, non vi sarebbe libertà, i pazienti non verrebbero riconosciuti come titolari di diritti e i ricchi volerebbero con il loro jet a Pechino per ottenere il miglior trattamento possibile invece di farsi curare in Europa. Se è questo che l’Europa si appresta a fare, corriamo il rischio - mi pare - di ritornare al diciassettesimo secolo, che sarà anche stata un’epoca d’oro, ma non rappresenta certo l’ideale cui l’Europa tende. Mi auguro perciò che l’emendamento presentato dal gruppo liberale per sostituire l’articolo 71 ottenga ampio sostegno, affinché si possa redigere una direttiva distinta sui servizi sanitari, e si possano approvare tutti gli emendamenti di compromesso che, in ogni caso, noi sosteniamo dal momento che il pacchetto è eccellente. Mi auguro che riusciremo nel nostro intento.
costep_2007-10-11_4_13	Signor Presidente, negli ultimi mesi ci siamo concentrati molto sul settore dell’aviazione, e la proposta di includerlo nel sistema per lo scambio di quote di emissioni dei gas a effetto serra, nonché l’accordo con gli Stati Uniti e la riforma dei diritti di atterraggio ne sono la riprova. La relazione dell’onorevole Jensen aggiunge una nuova voce a questo elenco: l’organizzazione a terra del settore dell’aviazione, che interessa sia i servizi offerti sia il problema del rumore e della capacità aeroportuale disponibile. Per quanto riguarda i servizi di assistenza a terra, dovremo effettivamente attendere una nuova valutazione da parte della Commissione che coinvolga tutti gli Stati membri. Personalmente concordo con le richieste rivolte all’Esecutivo relative ai punti da esaminare in futuro. Sono invece più critico riguardo alle sezioni legate alla capacità aeroportuale. La relazione esorta la Commissione a intraprendere provvedimenti di grande rilevanza. Si ritiene che un piano generale possa essere la chiave per risolvere il problema della capacità aeroportuale, per quanto concerne i servizi di assistenza a terra. In effetti, un piano generale è in grado di offrire una buona panoramica della situazione attuale e può individuare le aeree problematiche. Tuttavia, non ritengo auspicabile che la Commissione si avvalga di un piano di questo genere per obbligare gli Stati membri a intraprendere determinate azioni o addirittura ostacoli le loro iniziative. Il fine ultimo di un piano generale è quello di promuovere la cooperazione internazionale fra gli attori coinvolti, in modo da delineare soluzioni integrate riguardo a problemi specifici attraverso consultazioni proficue, nel rispetto delle autorità preesistenti. Sono lieto che la relazione contenga alcuni commenti su questo tema, ritengo quindi, signor Presidente, di poter sostenere la relazione dell’onorevole Jensen e per me è stato un vero piacere lavorare con lei.
costep_2007-12-10_22_10	Signor Presidente, talvolta è un peccato che non vi sia un dibattito aperto, perché in tal caso potrei rispondere all’onorevole Van Orden, ma non lo farò. La campagna mondiale contro le mine terrestri potrebbe essere considerata un grande successo. Migliaia di chilometri quadrati di terreno oggi sono liberi dalle mine terrestri grazie al lavoro di persone che accettano di correre grossi rischi in Bosnia, in Angola e in molti altri paesi. Tuttavia, 10 anni dopo la Convenzione di Ottawa, non ci sono ancora motivi per stare allegri. Benché 156 paesi abbiano firmato la Convenzione per la messa al bando dell’uso, dello stoccaggio, della produzione e del trasferimento mine antipersona e per la loro distruzione, e benché si sia registrata una diminuzione, una drastica diminuzione, nel loro commercio, si investe ancora nella produzione di mine terrestri, anche da parte delle istituzioni finanziarie europee. Banche e fondi pensione olandesi e di altri paesi sono colpevoli di questo. È bene far comprendere bene a queste istituzioni le conseguenze dei loro investimenti nelle mine terrestri. Dopo tutto, dal 1975, le mine terrestri sono state la causa di un milione di morti, con decine di migliaia di vittime ogni anno. Nel corso di questa discussione faranno almeno tre vittime, 70 al giorno. Le mine terrestri hanno reso inaccessibile 200 000 di chilometri quadrati di terreno, e ve ne sono ancora 250 milioni in circolazione. I governi di Birmania e Russia piantano ancora le mine, e questo, onorevole Van Orden, è qualcosa di diverso dai club di terroristi, ma anche qui il governo russo Nel mondo esistono ancora 13 paesi che le producono o che si riservano il diritto di farlo in futuro. Negli USA, aziende come Alliant Techsystems e Textron continuano indisturbati a produrre mine, mentre il governo USA passa loro le proprie commesse. Signor Presidente, Commissario Kuneva, investire nelle mine terrestri è vietato in Belgio, ma nel resto dell’Europa vi sono aziende attive in questo campo; un deputato ha citato la Rheinmetall e la Thales. Occorre porre fine a tali attività, ed è esattamente questo che la nostra risoluzione invita a fare, o meglio invita ancora una volta a fare, perché il Parlamento europeo ha fatto la stessa richiesta nel luglio del 2005. Gli Stati membri dell’Unione europea devono concordare sul fatto che non vi potrà essere, per il futuro, nessuna società o istituzione finanziaria europea che possa investire ancora in società che sviluppano e producono mine terrestri. Lo stesso dovrà accadere per le bombe a grappolo e per le mine antiveicolo, che esplodono non appena qualcuno arriva nei paraggi. L’industria delle armi non si fa influenzare da argomenti etici. La minaccia di un divieto degli investimenti può essere d’aiuto, però. Fate sì che l’UE prenda questa iniziativa e faccia eccezione alla regola secondo cui la politica non interferisce nelle strategie di investimento dei settori commerciali e industriale. Per quanto riguarda le materie vietate dai trattati internazionali, l’intervento politico costituisce un obbligo morale e politico, e questo punto andrebbe inserito nella legislazione europea e nazionale, nell’interesse di un mondo senza mine terrestri e senza mine antiveicolo, come l’onorevole Beer ha giustamente detto. Vorremmo sentire il suo parere su questo, Commissario Kuneva. La Commissione europea alla fine deve dar prova di intraprendenza in questo campo. Infine, deve fare di più per gli sforzi nel campo dello sminamento. Noi abbiamo il denaro, abbiamo il know-how, ma lo sforzo europeo è ancora indietro.
costep_2008-03-13_3_22	La libertà delle donne di operare le loro scelte è un semplice diritto umano. Aiuta l’economia a crescere e rafforza il benessere. La mortalità fra le donne nei paesi in via di sviluppo è tuttora tragicamente e inaccettabilmente elevata. Ne consegue la distruzione delle famiglie. Esiste un collegamento diretto con il lavoro minorile. Investire nelle pari opportunità e nella libertà significa investire nel futuro, in Europa e nel mondo in via di sviluppo. Insieme al mio gruppo, ritengo che assurdo che in quest'Aula sia stata presentata un’intera serie di emendamenti ultraconservatori, tesi a limitare i diritti delle donne, all’eccellente e completa relazione dell’onorevole Uca. Per loro, in realtà, non si tratta della selezione in gravidanza, è pura ipocrisia. Prevedono di cancellare ogni riferimento anche al più moderato dei testi dell’ONU sui diritti delle donne. Ma la libertà sessuale e i diritti in ambito riproduttivo garantiscono la libertà di ogni donna. Anche il Vaticano riconoscerà quella libertà un giorno. Ma la donne non possono permettersi di attendere; il mondo non può permettersi di attendere.
costep_2008-06-16_26_9	Signor Presidente, signor Commissario, sono grato all’onorevole Harangozó per l’attenzione da lui dedicata ai gruppi vulnerabili. La politica di coesione, ormai da tempo, contribuisce in maniera importante al miglioramento delle condizioni in cui vivono i gruppi vulnerabili. Prendiamo ad esempio l’Irlanda, un paese che un tempo aveva molti gruppi vulnerabili: un tasso di disoccupazione giovanile molto alto, delle città degradate, una campagna sottosviluppata, praticamente senza opportunità. Allo stesso modo, in molti altri paesi, l’esclusione sociale deve essere rimpiazzata dall’occupazione, dall’istruzione e dalla partecipazione. È questa la direzione in cui stiamo andando, una direzione coronata di successo. Il mio secondo punto: ho sentito che sappiamo troppo poco, che non abbiamo alcuna informazione. Sono d’accordo sul fatto che sia possibile migliorare, specialmente negli Stati membri, nelle regioni e nelle stesse città. L’onorevole Harangozó si chiede perché l’aspettativa di vita degli ungheresi è inferiore del 15 per cento all’aspettativa di vita media dell’Unione europea. Neanch'io lo so, ma ho visitato degli ospedali, e posso dire che le abitudini culinarie e di consumo d’alcol sono estremamente deleteri, e la Comunità europea non può farci niente. A mio avviso i cittadini devono assumersi le loro responsabilità nelle regioni: si tratta di una delle basi più importanti della nostra politica. Infine, qual è la ragione per cui il PPE è contrario al NUTS 4? Siamo contrari perché nel 2004 abbiamo sostenuto il consolidamento della politica della politica fino al 2013, per avere più sostanza, più chiarezza. Abbiamo persino deciso di includere tutte le frontiere esterne nella politica relativa alle zone Interreg situate alle frontiere esterne. In tale modo non faremo che frammentare, dissipare i nostri sforzi, e non è questa la direzione da intraprendere in questo settore nel futuro. Sarebbe un errore. Vi chiedo pertanto ancora una volta di eliminare l’articolo in questione. Altrimenti accetto la sfida lanciata dal relatore, ovvero di avere un’intensa discussione sulla coesione territoriale nei prossimi sei mesi.
costep_2009-01-13_12_12	Signor Presidente, desidero ringraziare il relatore e collega, l’onorevole Coelho, per il contributo dato. È già riuscito a raggiungere un compromesso con Consiglio e Commissione in prima lettura: approvo pienamente questo compromesso, così come il principio una persona - un passaporto. Tuttavia, desidero discutere questo tema più in dettaglio. Questo principio dovrebbe garantire maggiore protezione contro crimini quali il rapimento e la tratta dei bambini, perché ogni persona avrebbe il proprio passaporto con un chip contenente i dati biometrici personali. Ovviamente questa operazione avrà un costo, sicuramente lo avrà per gli Stati membri che sinora hanno permesso di far figurare i bambini sul passaporto dei genitori. Nei Paesi Bassi il costo massimo di un passaporto supera i 48 euro e l’inclusione di un figlio sul passaporto del proprio genitore costa 8,50 euro. Per una famiglia con tre figli, quindi, questo il costo dei passaporti passerà dai 120 euro attuali a oltre 240 euro. Ovviamente qualunque genitore sarebbe ben felice di contribuire alla sicurezza del proprio figlio. Ma non è forse vero che, se è possibile rapire un bambino, è anche possibile procurarsene il passaporto? Quando entrerà in vigore il regolamento emendato, non sarà più possibile far figurare i figli sul passaporto dei genitori. Ma non è un dato di fatto che, in taluni casi, questo avviene proprio nell’interesse della sicurezza del bambino, poiché mostra quale genitore ha la custodia del figlio? Come sarà possibile effettuare controlli efficaci sulla potestà genitoriale? Nei prossimi tre anni la Commissione europea dovrà riesaminare la necessità di un regolamento aggiuntivo, ad esempio norme comunitarie sull’attraversamento delle frontiere da parte dei bambini. Al momento gli Stati membri sono ancora piuttosto divisi sulla questione. Invito la Commissione a sfruttare la revisione per valutare se e come l’introduzione di un unico passaporto per persona abbia contribuito a diminuire il numero dei rapimenti di bambini. Il compromesso attuale ha prodotto l’effetto desiderato o ha semplicemente sollevato effetti collaterali che richiedono una soluzione? Signor Commissario, la sicurezza dei nostri figli richiede un’attenzione costante da parte nostra. La decisione di oggi è piuttosto particolare; se a medio termine si rendesse necessario intervenire ancora nell’interesse dei bambini, sicuramente i cristiani democratici di questa Assemblea saranno al suo fianco.
costep_2009-03-26_5_52	Vorrei formulare una dichiarazione di voto sulla relazione Batzeli a nome della delegazione olandese dell’Unione cristiano-democratica (CDA). A nostro giudizio, questa certamente non è la più elegante delle relazioni. Molti punti sono formulati in maniera prolissa o ridondante. Nutriamo anche dubbi in merito ad alcuni requisiti che tendono troppo verso un intervento statale socialista, così come al divieto assoluto di vendita sottocosto, che potrebbe sembrare un’idea valida, ma è impraticabile. In agricoltura, riteniamo che questo sia un aspetto importante. Quanto al dumping, ovviamente spetta agire all’autorità competente. Ciò nonostante, abbiamo votato a favore della relazione Batzeli perché contiene una serie di elementi importanti che la risoluzione alternativa di fatto cerca di annullare. Mi riferisco in particolare allo studio dei margini dei vari anelli della catena di produzione alimentare e all’invito affinché al Commissione europea analizzi il potere dei supermercati nell’ambito della concorrenza, dato che il Parlamento europeo lo ha chiesto più di una volta. Ci pare di capire da quanto affermato dalla Commissione che lo studio dei margini può essere svolto in parte in base ai dati esistenti in possesso della Commissione e pertanto presupponiamo che tale studio non comporterà un aumento notevole dei costi amministrativi.
costep_2009-05-04_17_22	Signora Presidente, nel 1817, l’imprenditore britannico Robert Owen, interessato all’aspetto sociale, sosteneva l’introduzione della giornata lavorativa di otto ore. Dal suo punto di vista, la prosperità per tutti sarebbe stata possibile se le persone avessero lavorato otto ore al giorno e se il lavoro fosse stato ben organizzato. Così, esattamente 125 anni fa, si incentivò l’introduzione della giornata lavorativa di otto ore negli Stati Uniti. È una delle convinzioni democratiche della nostra comunità europea che l’accorciamento della settimana lavorativa contribuisca ad una vita compatibile con la dignità umana. Fortunatamente, negli ultimi decenni, a questo concetto si è aggiunta una maggiore attenzione per la condivisione del lavoro e delle responsabilità di cura familiare. Signora Presidente, in tale contesto, è una gran vergogna che in Europa si debba ancora combattere per limitare la durata massima della settimana lavorativa. Chiedere ai lavoratori di prestare sistematicamente la loro opera in orario straordinario e introdurre settimane lavorative lunghe significa distruggere posti di lavoro. Diversi studi hanno dimostrato che Robert Owen aveva ragione: lavorare più di otto ore è controproducente. In questi tempi di crescente disoccupazione, la maggioranza del Consiglio e la Commissione hanno preso una direzione completamente errata.
costep_2010-02-24_17_23	Questa relazione non è imparziale. Rivolge molte critiche a Israele perché, tra le altre cose, ha colpito obiettivi economici e civili, dei quali Hamas faceva uso abusivamente. Purtroppo, il giudice Goldstone non ha ritenuto opportuno verificare se effettivamente le cose stavano così, Goldstone non ha indagato per accertare gli errori di Hamas e ha quindi dato una tirata d’orecchi a Israele. È un atteggiamento che di certo non ci porta ad avere una cieca fiducia nella relazione. Altre fonti infatti sembrano indicare che Hamas si è effettivamente nascosto in ospedali, ambulanze ed edifici civili. Signor Presidente, concluderò il mio intervento con un’osservazione positiva. La relazione Goldstone avanza molte accuse che devono però essere verificate. Il governo israeliano ha giustamente preso l’iniziativa a questo riguardo e ha avviato un’indagine penale. È un’azione che deve essere accolta con favore, ma temo che dovremo aspettare molto prima che Hamas faccia un esame di coscienza.
costep_2011-03-09_14_12	Signor Presidente, Baronessa Ashton, onorevoli colleghi, due anni fa, ovvero prima delle proteste in Tunisia, Egitto e Libia, il popolo di Teheran è sceso in piazza rischiando la vita. La popolazione ha manifestato per una maggiore democrazia e per contestare l’intolleranza e la repressione di un regime pieno di difetti. Sono lieta che la presente relazione ponga l’accento sui diritti umani e mi congratulo con l’onorevole Belder per il lavoro svolto. Dobbiamo capire che occorre fare il possibile per sostenere l’opposizione e tutti i manifestanti; dobbiamo tendere la mano a chi è contro il regime. Perché dobbiamo farlo? Perché il governo ha a disposizione denaro e petrolio e gli oppressi potranno ottenere un qualche risultato solo se anche noi ci impegniamo. Mi fa piacere che il paragrafo 32 della relazione sia molto chiaro a riguardo, onorevole Belder. Signor Presidente, di fronte a questi episodi di repressione, desidero chiederle cosa stiamo facendo per il leader dell’opposizione Mousavi. Stiamo ancora pensando al destino del leader Karoubi? Di quali opzioni dispone l’Unione europea per fornire maggiore sostegno? La campagna di raccolta firme organizzata da donne, che ha ottenuto un milione di adesioni per la lotta alla legislazione discriminatoria, dimostra il fermento della società iraniana. Desidero esprimere la mia profonda ammirazione per queste donne coraggiose e vorrei sapere dalla baronessa Ashton dove può offrire assistenza consolare, perché non sempre viene offerta.
costep_2011-03-23_17_21	Signora Presidente, vorrei innanzi tutto congratularmi con il Commissario Oettinger per un inizio positivo. In effetti, la scorsa settimana il suo inizio era stato strepitoso, ma da allora c'è stato un calo di prestazioni. Tuttavia, deve veramente affrontare subito la questione e chiarire la sua posizione, perché la scorsa settimana ha dichiarato che dovremmo parlare dell’Europa e di un futuro europeo senza energia atomica. Da allora non ha più ripetuto tale concetto, anche se adesso dovrebbe essere proprio questo l’oggetto della nostra discussione. Molti studi, studi di natura scientifica, hanno ripetutamente dimostrato che è possibile conseguire i suoi obiettivi ambientali senza ricorrere all’energia nucleare. è possibile far andare avanti l’Europa ricorrendo solamente all’energia sostenibile. Dovrebbe essere questo il tema della discussione odierna. Essere a favore o contro l’energia nucleare è una questione di scelta politica. Non dovremmo giustificare il motivo per cui siamo contro l’energia atomica. Sono quelli a favore di tale energia che dovrebbero giustificarsi. Di qui l’importanza dello stress test. Ho due domande da rivolgerle, Commissario Oettinger, due domande importanti. Prima domanda: come stabiliremo i criteri? Come ne garantiremo l’indipendenza? Seconda domanda, cosa accadrà se una centrale nucleare non passerà lo stress test? Quali saranno le conseguenze?
costep_2004-10-25_1_16	Signor Presidente, negli ultimi tempi si è accesa un’aspra disputa fra la Commissione europea e il governo tedesco in merito alla, ossia l’opportunità che lo Stato mantenga il controllo su alcune imprese di importanza strategica. Il governo polacco ha appoggiato quello tedesco su questo punto, che riveste grande importanza - se non altro perché parecchi altri Stati membri, tra cui la Francia, non hanno affatto ridotto la propria influenza sui meccanismi economici nazionali ed internazionali. Da un lato, è perfettamente comprensibile la logica di coloro che sostengono con fermezza il libero mercato, poiché tale posizione si può considerare un tentativo di realizzare la strategia di Lisbona e un’opportunità per colmare il divario che ci separa dall’America. Dall’altro, è però ovvio che molti governi e nazioni - pur favorevoli all’integrazione europea - siano ansiosi di tutelare gli interessi economici e nazionali. Signor Presidente, propongo di dedicare un dibattito in Parlamento a questo problema. Un tema di così grande importanza non può essere semplicemente la pallina di una partita di tra Commissione e singoli paesi.
costep_2004-10-25_1_19	Signor Presidente, vorrei cogliere quest’opportunità per rendere omaggio al Commissario designato Buttiglione, che recentemente è divenuto il bersaglio dei fanatici attacchi della sinistra di quest’Assemblea e di tutti gli estremisti sinistrorsi. Signor Buttiglione, sono ancora molti coloro che condividono le sue sagge idee; la esorto a non perdere la fede e a continuare a testimoniare la verità, poiché la verità non si può soffocare - tanto meno nel Parlamento europeo, che ambisce ad essere l’Istituzione più avanzata nella costruzione di un edificio di verità, onestà, responsabilità e diritti umani. Vi chiedo dunque se condannare una persona, colpevole solamente di aver pubblicamente e onestamente espresso opinioni che non feriscono nessuno, non costituisca una violazione dei diritti umani. Signor Buttiglione, moltissimi deputati di quest’Assemblea - anzi, ne sono certo, la maggioranza - sono oggi al suo fianco; una voce nel cuore e nell’anima ci dice che lei sarà un Commissario di grandi qualità.
costep_2004-10-27_1_61	Signor Presidente, onorevoli colleghi, sembra che il signor Barroso abbia avuto bisogno di prendersi uno spavento per rassegnarsi a ritirare la sua Commissione. È una vittoria per la democrazia europea e un grande incoraggiamento per tutti coloro che hanno contribuito a creare le condizioni per tale decisione. Rammento che ieri, accusando metà dell’Assemblea, con il pretesto che criticava la sua squadra, di schierarsi con, cito, gli estremisti antieuropei, il Presidente designato ha rivelato ancora una volta di essere precisamente la persona che non molto tempo fa affermava di non voler essere: un Presidente della destra contro la sinistra e, di fatto, contro i liberali. La Commissione non credeva che avremmo trovato l’accordo su una posizione comune, ma ci siamo riusciti e abbiamo vinto. Ora occorre preparare la prossima fase e, a tal fine, trarre lezione da ciò che è appena accaduto. Come si è venuta a creare questa situazione senza precedenti? Ieri ho richiamato l’attenzione su alcuni sintomi del male che tormenta le nostre Istituzioni e sul malcontento diffuso tra la maggioranza dei cittadini. In questo contesto, la sfida cui devono rispondere i europei a tutti i livelli era e rimane osare svolgere una valutazione critica delle mancanze e dimostrare di voler ridare senso all’avventura europea, perché, diversamente da ciò che ha affermato, signor Barroso, personalmente credo nell’Europa. Sono convinto del bisogno di Europa, quindi non mi classifichi tra gli antieuropei. Il signor Barroso ha fatto il contrario. Non solo ha accentuato le caratteristiche più contestate della politica economica e sociale europea, collocando in posizioni strategiche dei campioni del liberismo, ma ha anche alimentato i timori di un ritorno all’ordine morale e patriarcale dei tempi passati e di un’adesione a una visione del mondo più vicina a quella dei neoconservatori americani che alle aspettative degli europei. Questo è ciò che, a nostro parere, deve cambiare nella futura Commissione, non solo il titolare di un determinato portafoglio. In questo contesto tormentato, vorrei rilevare un’ottima notizia. Altri l’hanno affermato prima di me: stiamo assistendo a un risveglio del confronto politico in seno al Parlamento europeo, che si sostituisce infine all’apatia e al consenso debole. È cominciato un vero dibattito di civiltà, che può avere conseguenze di grande portata, a tutto vantaggio dell’Europa. In tal senso, questi momenti storici costituiscono una vera e propria pietra miliare. Ci auguriamo che le promesse vengano mantenute!
costep_2005-01-13_1_18	Signor Presidente, ieri il Presidente della Commissione ha detto che nessuno di noi vuole trovarsi costretto a parlare di un’Europa timida e timorosa. Chiedo all’Assemblea di considerare applicabili anche all’Ucraina le dichiarazioni rese ieri dal Presidente Barroso, poiché anche rispetto alle vicende di questo paese, il nostro atteggiamento non deve assolutamente essere timido né timoroso. Non abbiamo colto appieno il significato di ciò che è avvenuto in Ucraina. Mi rendo conto che si tratta di un paese lontano, con cui abbiamo scarsa familiarità; sappiamo molto di Cuba o dell’Iraq, ma ben poco dell’Ucraina. L’Ucraina è però un grande paese dell’Europa orientale, e gli avvenimenti che l’hanno recentemente scossa si possono agevolmente paragonare alla caduta di un secondo muro di Berlino: il muro di Berlino dell’est. Prima della rivoluzione arancione i principi della democrazia erano ignoti a est dell’Unione europea, eccezion fatta per la piccola Georgia; sono ancor oggi ignoti in Russia e Bielorussia, come pure in altre repubbliche ex sovietiche. A parte la piccola Georgia, che un anno fa ha osato andare alla conquista della democrazia, l’unico altro luogo in cui tali principi siano rispettati è un grande paese di 50 milioni di abitanti. Questo paese ha una superficie maggiore di quella della Francia, e il suo popolo ha chiesto con forza e decisione che i principi della democrazia siano applicati in pratica, non solo sulla carta. Si tratta di una grande rivoluzione, e le nostre azioni devono essere all’altezza di questi eventi. Finora è stato effettivamente così; ammetto sinceramente che la rapidità con cui l’Unione europea ha reagito mi ha davvero sorpresa, così come è stato sorprendente notare che nella soluzione del conflitto ucraino un ruolo centrale è stato svolto da mediatori provenienti dall’Unione europea, e non dagli Stati Uniti. Ne sono orgogliosa, ma certo non ho provato orgoglio oggi nell’ascoltare l’intervento del Commissario Potočnik; sembra quasi che il Commissario, la Commissione europea e il Consiglio europeo si siano pentiti della propria partecipazione agli avvenimenti ucraini dopo il 21 novembre, e ora desiderino tirarsene fuori. Non possiamo approvare un simile atteggiamento: abbiamo partecipato, abbiamo agito da mediatori, abbiamo garantito una soluzione pacifica. Abbiamo ora il dovere di continuare a sostenere la rivoluzione arancione e la democrazia ucraina, aprendo le porte dell’Unione europea a un paese interamente compreso entro i confini geografici d’Europa. Applausi
costep_2005-02-22_1_136	Signor Presidente, vorrei innanzi tutto ringraziare l’onorevole Florenz, presidente della commissione per l’ambiente, la sanità pubblica e la sicurezza alimentare, per avere avviato questo dibattito su Natura 2000. Rispetto ad altri paesi europei, la Polonia può vantare notevoli conquiste nell’ambito della protezione ambientale. La designazione di aree protette è una tradizione polacca che risale al XIX secolo. Ora tali siti occupano il 32 per cento del paese, rispetto ad appena il 9 per cento di 20 anni fa. Tuttavia, la Polonia è preoccupata dal fatto che, sebbene in Europa il concetto della rete Natura 2000 si sia evoluto, tale processo non è stato sostenuto da un’adeguata garanzia di finanziamento per la creazione e il mantenimento di questa rete. Il paese ha pertanto apposto il proprio nome in calce alla dichiarazione presentata dalla maggior parte degli Stati membri a ottobre e a dicembre, nella quale essi esprimevano la propria delusione per la proposta della Commissione europea sul cofinanziamento della rete Natura 2000. Non sono state fornite informazioni precise sui principi che permettono di ottenere finanziamenti per adottare misure di protezione a favore dei siti Natura 2000 nel periodo 2007-2013 e, di conseguenza, i fondi destinati a questa rete saranno sicuramente insufficienti. Sarà pertanto impossibile attuare molte urgentissime misure di protezione. In Polonia, la maggior parte delle aree designate come siti Natura 2000 non sarà coperta dai fondi indicati, come nel caso di terreni che fanno parte di foreste nazionali, paludi, praterie naturali, dune, brughiere e zone steppose che vengono utilizzate a scopi agricoli. Alla luce della lettera scritta il 6 gennaio 2005 dalla Commissione europea alla Polonia, che suggeriva di valutare l’ipotesi di ampliare l’elenco dei siti Natura 2000 del paese, per la Polonia e altri Stati è diventato ancora più importante ottenere la garanzia che venga creato un fondo separato per l’istituzione della rete Natura 2000. La Polonia si aspetta quindi che, nel corso dei lavori sulle nuove prospettive finanziarie, saranno garantiti adeguati livelli di finanziamento per la creazione della rete Natura 2000. Propongo che il regolamento LIFE+ contenga anche disposizioni separate per LIFE+ e Natura 2000.
costep_2005-04-11_1_44	Signor Presidente, onorevoli colleghi, in precedenza il Presidente ci ha chiesto di osservare un minuto di silenzio in memoria di Papa Giovanni Paolo II. Prendendo spunto da questa significativa circostanza, propongo al Parlamento europeo di collaborare con la Santa Sede per organizzare una conferenza sull’occupazione da tenersi entro la fine di quest’anno. Il problema dell’occupazione, uno dei più gravi che affliggono l’Europa, l’Unione europea e il mondo intero, stava molto a cuore al Papa polacco, il quale era profondamente convinto della necessità di porgere un costante aiuto ai disoccupati. Mi sembra che su questo punto credenti e non credenti possano trovare un terreno d’incontro; per credenti intendo sia i cattolici che le persone di altra fede. Per tale motivo invito il Parlamento europeo a indire quest’anno, unitamente alla Santa Sede, una conferenza su questo problema; ciò costituirebbe, a mio avviso, anche il degno tributo a un uomo di siffatta grandezza.
costep_2005-05-12_1_30	Signor Commissario, a mio avviso tre sono i problemi che richiedono una rapida e adeguata risposta della Commissione. Il mercato dei tessili, dell’abbigliamento e delle calzature ci offre un chiarissimo esempio di come le importazioni cinesi possano distruggere un mercato, provocando inoltre un effetto domino su altri settori. Il primo problema da affrontare concerne i tempi di reazione della Commissione, nonché i danni provocati dalle sue decisioni malaccorte e talvolta, purtroppo, irreversibili. Il secondo problema riguarda la liberalizzazione del mercato dell’Unione europea, che ha provocato, tra l’altro, l’improvviso afflusso di importazioni di prodotti sovvenzionati, tra cui per esempio il carbone; ne è scaturita una concorrenza in materia di prezzi che ha suscitato viva inquietudine, e ha portato in conclusione alla rovina del mercato del carbone. Ciò ha peggiorato ulteriormente la situazione del settore minerario, che pure compie ogni sforzo per soddisfare le esigenze dell’Unione in fatto di energia. Il terzo ed ultimo problema riguarda gli accordi commerciali preferenziali conclusi quando l’Unione europea aveva solo 15 Stati membri. È giunto il momento di riesaminare l’accordo doganale e le quote preferenziali, tenendo conto degli interessi dell’UE allargata, dal momento che, per ora, allo spostamento dei flussi commerciali non sempre è seguita la rispettiva creazione dei nuovi scambi; ad esempio, i prodotti agroalimentari degli Stati Uniti escludono ancora dal mercato dell’Unione allargata i prodotti dei dieci nuovi Stati membri.
costep_2006-06-15_1_30	Signor Presidente, vorrei ringraziare tutti i colleghi per la loro eccellente e proficua collaborazione. Abbiamo ricevuto ben 1 700 emendamenti; l’interesse per il settimo programma quadro è dunque stato notevole. In particolare, vorrei esprimere la mia riconoscenza ai colleghi della commissione per l’industria, la ricerca e l’energia che hanno svolto la maggior parte del lavoro. La collaborazione con i relatori ombra è stata ottima e vorrei ringraziare i colleghi per la collaborazione. Anche i funzionari della Commissione e i consulenti dei gruppi politici hanno svolto una notevole mole di lavoro. Grazie al settimo programma quadro intendiamo mettere a frutto il potenziale di tutti i 25 Stati membri dell’Unione europea avvalendoci dell’esperienza dei maggiori esperti e delle migliori infrastrutture. Il Parlamento europeo ha agito in maniera rapida, efficace e responsabile. Non dobbiamo quindi rallentare il ritmo. Dobbiamo intraprendere il programma il 1° gennaio 2007, e questo è l’invito che vi rivolgo.
costep_2006-10-23_17_9	Signor Presidente, il gravissimo problema dell’emigrazione, soprattutto delle donne, causato dall’incalzare della globalizzazione e dalla complessità della vita contemporanea, va considerato anche nella prospettiva dei danni irreparabili provocati ai paesi d’origine. Devo inoltre ricordare la situazione sempre più grave dei paesi poveri, sfruttati da quelli ricchi e sviluppati; vi sono certamente casi in cui lasciare la propria patria può rivelarsi una soluzione positiva, ma ciò non toglie che gli emigranti si ritrovino bruscamente separati da una comunità cui storia, tradizioni e cultura davano compattezza e coesione. Una persona - uomo o donna - che poteva contribuire a incrementare il bene comune lascia il paese, e inizia una nuova vita in una cultura e in una lingua estranea, lavorando a vantaggio di un’altra società. A causa della loro particolare situazione, queste persone vengono spesso sfruttate, ed è quindi essenziale varare un’opportuna legislazione, soprattutto in materia di protezione sociale e diritto al lavoro degli individui. Il documento in discussione compie qualche progresso nel dare risalto a tale obiettivo. È pure importante dotarsi di un’adeguata scala di valori, che dia spazio, accanto al puro guadagno materiale, anche ai valori morali, e consideri il lavoro umano nel senso più ampio della parola; ciò, tuttavia, non deve tradursi in un’interferenza nella vita personale delle donne che vogliono avere figli e formare una famiglia.
costep_2006-11-13_16_19	Signor Presidente, signor Commissario, è per me motivo di grande soddisfazione annunciare il mio sostegno alla prima relazione annuale sulla situazione nell’area dell’euro, presentata dalla Commissione europea. La relazione fornisce una buona base per discutere le principali sfide che l’area dell’euro si troverà ad affrontare nell’immediato e nei prossimi anni. Vi è molto di cui discutere. Il tasso medio di crescita nell’area dell’euro per il periodo 2001-2005 si è assestato su un misero 1,9 per cento. La disoccupazione è salita a 13 milioni e la situazione delle finanze pubbliche è peggiorata, invece di migliorare. In realtà l’anno scorso la situazione ha registrato un lieve miglioramento, come lei non ha mancato di confermare, ma nulla toglie al fatto che l’Europa perde continuamente terreno, non solo nei confronti di Stati Uniti e Giappone, ma anche rispetto alle economie emergenti dell’Asia. Le cause prime della stagnazione europea sono da ricercare in problemi strutturali rimasti irrisolti. Gli alti costi per la creazione e la gestione delle imprese, gli elevati costi generali del lavoro, la riluttanza a innovare e il mantenimento di barriere dannose per i mercati del lavoro e dei servizi riducono la competitività delle imprese europee, frenando la crescita e aumentando la pressione sulle finanze pubbliche. In questo modo, ci è impossibile sfruttare appieno le opportunità derivanti dalla moneta unica e da una politica monetaria comune. Chiedo pertanto alla Commissione europea di esercitare pressioni sugli Stati membri affinché imprimano un’accelerazione alle necessarie riforme. L’esigenza di riforme è stata dimostrata in numerosi studi e relazioni, comprese la relazione Shapiro e la relazione di alto livello stilata sotto la presidenza di Wim Kok. La politica macroeconomica nell’area dell’euro va migliorata. Manca in particolare un coordinamento appropriato della politica fiscale tra gli Stati membri. Al contempo la moneta unica richiede una disciplina fiscale che deve essere osservata congiuntamente da tutti gli Stati membri. In questo modo, sarà possibile bilanciare la politica macroeconomica e ripristinare un’adeguata combinazione di politiche. La politica monetaria deve basarsi su norme chiare e trasparenti e deve essere più lungimirante. Una segretezza eccessiva nel processo decisionale e la mancanza di normative chiare sul ruolo affidato ai due pilastri della politica monetaria, soprattutto in merito all’aggregato monetario M3 - che desta seri dubbi sulle norme per la nomina dei membri del consiglio della Banca centrale europea - sono fattori che limitano l’efficacia e la trasparenza della politica monetaria comune e rischiano di compromettere la posizione della moneta unica. Un elemento sostanziale per rafforzare l’area dell’euro consiste nell’espanderla e nell’accogliere nuovi membri. In questo processo vanno osservate le norme che i canditati sono tenuti a rispettare in virtù del Trattato, tutto il Trattato e nulla più del Trattato. In altre parole occorre ottemperare ai criteri fissati nel Trattato, senza però imporne altri. Sono persuaso che l’adesione di nuovi membri alla zona euro, i cui livelli di disavanzo e di indebitamento pubblico sono spesso molto più bassi rispetto a quelli degli altri Stati membri, contribuirà a rafforzare l’area dell’euro. Per concludere, desidero ringraziare il Presidente dell’Eurogruppo Juncker per aver preso parte al nostro dibattito; spero che la nostra discussione lo ispirerà e lo aiuterà a gestire ancora meglio l’Eurogruppo. Ringrazio inoltre l’onorevole García-Margallo y Marfil per aver stilato una relazione eccellente, di cui condivido appieno la maggior parte delle proposte.
costep_2006-12-11_14_24	Signor Presidente, questo voto decisivo sul regolamento REACH si svolge in dicembre, quando molte parti d’Europa attendono con ansia la neve e dilaga la preoccupazione per le temperature elevate. Da parte nostra è abbondantemente giunto il momento di prendere maggiori provvedimenti tesi a proteggere l’ambiente e la salute umana. Il compromesso faticosamente raggiunto su REACH rappresenta un passo fondamentale in tale direzione. È stato necessario fare numerose concessioni e conciliare molti interessi contrastanti per arrivare a siffatto risultato. Ad esempio, gli interessi delle piccole e medie imprese hanno dovuto essere conciliati con quelli delle grandi imprese industriali e gli interessi dei paesi più poveri con quelli dei paesi più ricchi. In aggiunta, gli interessi degli strenui fautori dell’ambiente hanno dovuto essere conciliati con quelli dei sostenitori di un’economia più aggressiva. In definitiva, però, il presente dibattito non serve a nulla, come è inutile che sia adottato questo importante regolamento in un’Unione allargata che comprende dieci nuovi paesi membri.
costep_2006-12-11_14_43	Signor Presidente, le sostanze chimiche fanno parte del nostro ambiente e sono ovunque. A seguito del rapido sviluppo industriale del XX secolo l’impiego diffuso di tali sostanze è diventato, oltre che una necessità, anche un piacere. Molte di esse, però, non migliorano veramente la qualità della vita, visto che sono pericolose e nocive per la salute. È difficile immaginare come sarebbe la vita senza le sostanze chimiche. Ed è esattamente per questo che dobbiamo insistere su una maggiore trasparenza e su una maggiore informazione sulle sostanze presenti nei prodotti destinati all’uso umano. Il sistema REACH dovrebbe poggiare sul principio di prevenzione e di precauzione. La necessità di rassicurare i consumatori sull’innocuità di un dato prodotto deve essere il fulcro di questa normativa e la responsabilità di fornire tale garanzia deve far capo all’industria. Tutti i produttori che intendono immettere un nuovo prodotto sul mercato o mantenere un’autorizzazione pregressa dovranno provare che i prodotti di loro responsabilità sono sicuri per le persone e per l’ambiente. Il compromesso raggiunto offre un grande contributo alla soddisfazione di tali aspettative e quindi merita il nostro sostegno. Tuttavia, come tutti i compromessi, desta qualche preoccupazione. In particolare, nutro riserve sulle disposizioni concernenti la condivisione delle informazioni, in quanto sono destinate a indebolire considerevolmente la posizione di circa 25 000 PMI disseminate in tutta l’Unione europea. I tentativi di estendere il periodo del brevetto, inizialmente a 15 anni e alla fine a 12, nuocciono all’innovazione perché rafforzano il dominio economico delle imprese ricche. Più lungo è il periodo, minore è la pressione sulle imprese affinché trovino nuove soluzioni e intraprendano nuove ricerche. Per concludere, nonostante le molte caratteristiche positive, principalmente in relazione agli aspetti sanitari, il regolamento REACH non riserva pari trattamento a tutte le entità economiche. In ogni caso il compromesso merita il nostro sostegno.
costep_2006-12-18_6_25	Signor Presidente, desidero ringraziare la Presidenza finlandese, soprattutto per il modo in cui ha gestito la questione del partenariato strategico estremamente delicato con la Russia. Mi sembra che la Presidenza finlandese si sia impegnata molto attivamente per trattare con la Russia con calma e al contempo con fermezza, assicurandosela come partner economico strategico, ma esercitando allo stesso tempo pressione sul paese affinché rispetti al suo interno i diritti umani e la democrazia. Il secondo risultato ottenuto dalla Presidenza è l’adesione di Bulgaria e Romania all’Unione europea. Desidero altresì congratularmi con la Presidenza per aver ratificato la Costituzione europea. Credo che la Presidenza finlandese abbia dato un valido esempio di come si può agire a livello europeo per promuovere una maggiore integrazione e realizzare una più profonda integrazione, aprendo al contempo l’Unione europea al mondo esterno.
costep_2007-03-14_15_11	Il Libro verde e il dibattito sugli strumenti di politica commerciale sono estremamente importanti per la nostra economia e potrebbero tradursi in un valore aggiunto considerevole. La politica europea del commercio estero deve rispondere prontamente a qualsiasi cambiamento che riguardi la produzione e la vendita di beni nei mercati interni ed esterni. Ad esempio, nel quadro degli accordi, il nostro mercato può promuovere l’acquisto di materiali per i biocarburanti, la vendita dei quali ha buone prospettive di sviluppo, e restringere le importazioni, riducendo pertanto la produzione dell’industria dello zucchero, ad esempio. Dovremmo sfruttare i rapporti reciproci per aiutare i nostri fornitori in grado di avviare una produzione in linea con le nostre esigenze nell’ambito di accordi promozionali o associativi. Per quanto riguarda il dumping, la nostra risposta è troppo lenta e indecisa, e produce più danni che benefici. Ad esempio, nel caso delle fragole congelate provenienti dalla Cina, ci sono voluti diversi anni per introdurre misure antidumping, e a quel punto numerose aziende agricole avevano già dichiarato fallimento. Un’analisi dell’efficienza operativa e un taglio radicale delle procedure burocratiche esistenti potrebbe portare a norme e responsabilità chiare e funzionanti, che consentirebbero una rapida elaborazione delle domande. Un altro problema dell’Unione è la definizione dei principi della nostra politica commerciale comune per evitare la concorrenza sleale sul mercato esterno. Le questioni citate richiedono un monitoraggio costante. Ringrazio gli altri deputati per aver animato il dibattito sulla questione.
costep_2007-05-24_10_35	I disordini scoppiati a Tallinn e l’attacco contro l’ambasciata estone a Mosca hanno fatto comprendere ai paesi membri dell’Unione europea quale sia l’attuale politica del governo russo verso singoli Stati membri. Tuttavia, in questa occasione Mosca, che ha assunto una posizione molto aggressiva nei confronti di uno dei più piccoli paesi europei, ha compiuto il passo più lungo della gamba: l’Europa, infatti, si è contrapposta alla Russia, per la prima volta, facendo fronte comune. Questo è dunque un giorno importante nella storia dell’Unione europea, poiché la solidarietà è uno dei principi fondamentali sui quali essa si fonda. Pertanto, è per motivo di grande soddisfazione aver votato insieme con la maggioranza dei deputati che hanno sostenuto l’approvazione di questa risoluzione.
costep_2007-09-05_2_42	Signora Presidente, nella guerra globale contro il terrorismo, l’unico modo per far sì che meno persone muoiano per mano di assassini imbevuti di ideologia è individuare con efficacia e valutare le minacce terroristiche. A tale scopo occorre una buona strategia europea per la lotta contro il terrorismo che sia attuabile. La chiave di tale strategia, a mio parere, è la creazione di un codice procedurale europeo nel campo dell’antiterrorismo. È per tale motivo che accolgo con favore l’iniziativa del Consiglio in tale campo. Un simile codice è necessario per ragioni che trascendono la semplice armonizzazione delle iniziative prese dagli Stati membri, e deve inoltre definire quali misure sono accettabili nella lotta per prevenire gli atti terroristici. Quello di cui abbiamo bisogno è l’identificazione e la descrizione dettagliata delle situazioni in cui la minaccia terroristica deve essere trattata come un’emergenza di stato, nonché un accordo reciproco sull’utilizzo di determinate misure concrete e legali, le quali limiteranno purtroppo i diritti e le libertà dei cittadini in alcuni campi. La limitazione ponderata delle libertà dei cittadini è necessaria, perché senza tali restrizioni possiamo fin da ora dire ai terroristi: ci stanno più a cuore i vostri diritti e le vostre libertà che non i diritti delle persone che uccidete con gli attentati. È inoltre importante definire il ruolo del coordinatore antiterrorismo. Ci troviamo di fronte ad una scelta: o continuiamo per la strada del consolidamento delle competenze amministrative e delle capacità in fatto di coordinamento, come sotto il coordinatore de Vries -anche se tale strada richiede una seria riflessione che porti a delle conclusioni su quanto è accaduto nel corso degli ultimi quattro anni - oppure dobbiamo valutare se elevare il profilo politico di chiunque abbia questa carica. In tale caso però sorge la questione della competizione con Javier Solana. In un modo o nell’altro, la decisione che prenderemo a questo riguardo non potrà essere semplicemente basata sulle opinioni personali.
costep_2007-10-10_18_7	Signor Presidente, io ho fatto parte della delegazione di cinque rappresentanti del Parlamento europeo che ha trascorso un paio di importanti giornate nell’Amministrazione autonoma palestinese. Posso affermare categoricamente che la natura della nostra missione era umanitaria e non politica. Lo sottolineo perché non vorrei che la nostra si trasformasse in una discussione prettamente politica, in cui il Parlamento europeo assumesse il ruolo di avvocato dell’accusa contro qualcuno. Vorrei che ci elevassimo al disopra delle divisioni politiche e considerassimo in che modo aiutare la Palestina civile. Vorrei comunque chiarire che, a quanto pare, un miglioramento dello standard di vita nella striscia di Gaza, tramite una normale operatività degli ospedali e delle scuole, il pieno accesso all’acqua potabile e agli approvvigionamenti alimentari ed energetici, nonché la possibilità di lavorare normalmente nel settore agricolo, ha maggiori probabilità di tradursi in un allentamento della tensione nelle relazioni israelo-palestinesi e di smorzare la potenziale ostilità, per quanto riguarda i coloni ebrei, israeliani e lo Stato di Israele. Pochi mesi fa, sono intervenuto davanti a quest'Assemblea a proposito dei controversi passaggi pronunciati in alcune scuole palestinesi, all’interno di libri di testo palestinesi, ma ora siamo passati da un estremo all’altro. Non possiamo più criticare determinati aspetti dell’istruzione palestinese, poiché tale sistema è, di fatto, defunto. Ma c'è anche un altro risvolto della medaglia, un aspetto intra-palestinese. Lo stallo politico tra Hamas e al Fatah e la fazione del Presidente Abu Mazen continua. Quest'impasse ostacola il funzionamento delle istituzioni palestinesi, ripercuotendosi, così, sui palestinesi che vivono nella regione; e questo certo non per colpa di Israele. Si parla molto di una pace duratura tra lo Stato di Israele e i palestinesi, ma è un po' come costruire una casa cominciando dal tetto. Dovremmo sempre discutere a cominciare dalle fondamenta, e le fondamenta, in questo caso, sono un miglioramento nell’operatività delle strutture di potere e delle istituzioni pubbliche palestinesi, nonché degli aiuti umanitari al popolo della Palestina.
costep_2007-10-24_12_17	La relazione si riferisce ai recenti cambiamenti in Serbia. Tuttavia, resta ancora molto da fare, in particolare nell’ambito della cooperazione tra il governo e il Tribunale penale internazionale per l’ex Iugoslavia. Malgrado le promesse fatte, Radko Mladić non è stato arrestato e consegnato al Tribunale dell’Aia. La mancanza di progressi in questo settore è fonte di preoccupazione e ha conseguenze negative sulla percezione delle azioni intraprese dalle autorità serbe volte a rafforzare lo Stato di diritto. La nuova Costituzione e le disposizioni relative alla tutela dei diritti umani e di quelli delle minoranze nazionali, i servizi di sicurezza, l’ordinamento giudiziario e l’esercito, nonché gli sforzi per eliminare la corruzione, rappresentano uno spostamento nella giusta direzione. Tuttavia, esistono certi difetti per le riforme, come la mancata nomina di una Corte costituzionale che agirebbe in qualità di custode della democrazia. È essenziale controllare le misure adottate e gli impegni intrapresi in Serbia. Nonostante i progressi compiuti, in Serbia resta ancora molto lavoro da svolgere.
costep_2007-12-12_12_6	Signor Presidente, la crescita dell’estremismo in Europaè un dato di fatto, e dobbiamo discuterne. Il Commissarioha detto molto, ma ha parlato in termini generalie di materie d’importanzasecondaria,come il razzismo in occasione delle partite di calcio. Dobbiamo parlare dei fatti, dell’estremismo politicodi cui siamo attualmente testimoninell'Unione europea. Ieri, signor Presidente, il massimo dirigente dell’NPD, un partito neofascista, è apparso su un canale della televisione pubblica tedesca, ARD, e ha chiesto che la Poloniarestituisca immediatamente la Pomerania e la Slesia alla Germania. Ha dichiarato che Kaliningrad, Danzicae Breslaviasono città tedeschee ha rivendicato la sovranità tedesca su di loro. Ha anche chiesto che quelle città e quei territori che ora fanno partedella Polonia siano immediatamente restituiti alla Germania. Parliamo di fatti avvenuti in Germania, uno dei paesi guida dell’Unione europea. Da qualche anno ormai, i fascistitedeschi dell’NPDchiedonola revisionedelle frontiere, rifiutando i trattati internazionaliche hannoposto fine alla secondaguerra mondiale, e domandando lo spostamento a est dei confini. Signor Commissario, non possiamo permetterlo. Deve esserci una forte reazione. Non possiamo tollerare che il servizio televisivo pubblicodi alcun paese, nel caso di specie quello tedesco, permettaa neofascistie nazistidi diffonderele loro idee revisionistee invocare un’altra guerra. Non si tratta di un problema marginale, onorevoli colleghi, ma molto reale. Quello stesso partito harappresentanti in setteparlamenti regionali. Questo non può essere tolleratonell'Europadi oggi, proprio come non possiamo tollerare che i principi democratici, la libertà di pensare diversamentee la libertà di parola,siano compromessi come lo sono stati oggi da parte dell’onorevole Cohn-Bendit e dell’onorevole Watson, che, riferendosi alle divergenze di opinionesulla Carta dei diritti fondamentali(o piuttosto, non tanto sulla Carta quanto sul Trattato di riforma dell’UE),hanno dato degli idioti agli onorevoli colleghi che si opponevano a loro. Questo non può essere permesso; non è l’atteggiamento verso la democraziae l’attuale Unione europeache dobbiamo insegnare ai nostri giovani. Uniamoci nel rispetto delle diversità.
costep_2008-04-10_12_7	Signor Presidente, l’Unione europea deve parlare con una sola voce su questioni così importanti come libertà, democrazia e diritti umani. Ecco perché sarebbe stato necessario adottare una posizione inequivocabile sulla situazione in Tibet e prendere misure decisive per persuadere la Cina a rispettare quei valori. È nostro dovere morale ricordare alla Cina le promesse sui diritti umani fatte all’opinione pubblica mondiale quando cercava di organizzare i Giochi olimpici. Fino ad oggi, la Cina non ha mantenuta nessuna di quelle promesse. La Cina è adesso una potenza economica che non può essere trascurata. È sbagliato, tuttavia, dare priorità al raggiungimento di specifici obiettivi economici e di favorevoli accordi commerciali e non alla protezione dei valori fondamentali. Dobbiamo porre fine alla politica di separare le questioni economiche dai diritti umani nei nostri rapporti con la Cina. Questo, tuttavia, non deve significare essere messi in disparte economicamente. Anzi, è proprio il contrario. La Cina deve essere persuasa a impegnarsi ad accettare gli standard internazionali e a rispettarli.
costep_2008-04-22_11_28	Signor Presidente, l’aumento della popolazione globale e l’incremento qualitativo del consumo nei paesi sviluppati hanno condotto a un’importante impennata dei prezzi dei prodotti alimentari. Tale aspetto avrebbe potuto essere previsto. Non dovremmo rimanerne stupiti. Questo problema può solo crescere, come continuerà ad aumentare la popolazione e gli abitanti dei paesi sviluppati cercheranno generi alimentari di qualità senza contaminazioni genetiche, che chiaramente costeranno molto di più. Nel frattempo, anziché chiederci come possiamo far calare i prezzi dei prodotti alimentari nell’UE, stiamo finanziando un’agricoltura costosa nei vecchi paesi, mentre negli Stati di nuova adesione stiamo sostenendo in misura limitata la produzione più economica di generi alimentari sani, e tale situazione ovviamente sta contenendo qualsiasi incremento della produzione in questi paesi. L’Europa si è trovata di fronte a una grande opportunità di pareggiare l’equilibrio negativo del commercio estero con paesi quali Cina e India, siccome la qualità della vita di queste nazioni sta crescendo in maniera costante e la popolazione si sta arricchendo rapidamente. Avranno bisogno di molti più generi alimentari.
costep_2008-04-24_8_2	Signora Presidente, le priorità della Commissione per il 2009 sono una maggiore occupazione, il cambiamento climatico e un’Europa sostenibile. L’occupazione nell’Unione europea merita una particolare attenzione. Il Trattato di Amsterdam è stato adottato nel novembre 1997 durante il Vertice di Lussemburgo. Questo ha creato le basi per la realizzazione di una strategia europea per l’occupazione. A causa del problema della disoccupazione negli Stati membri, in cui 17 milioni di persone all’epoca non avevano un’occupazione, tale questione è stata resa una priorità. Nove anni dopo, nel 2006, nell’Unione europea allargata, il 64,3 per cento della popolazione in età da lavoro era occupata. La Danimarca aveva il più elevato livello di occupazione, la Polonia il più basso. Un totale del 7,9 per cento di persone era disoccupato. Per fare un paragone, la disoccupazione negli Stati Uniti era del 4,6 per cento. Lo scorso anno 24 Stati membri hanno registrato un crollo della disoccupazione e tre ne hanno registrato l’aumento. Le maggiori diminuzioni si sono verificate in Polonia, Bulgaria e Lettonia, e il maggiore aumento della disoccupazione è stato rilevato in Estonia. La relazione dell’onorevole Haug dimostra solo l’importanza del ruolo svolto dagli Stati membri nella politica occupazionale dell’Unione europea.
costep_2008-05-08_9_71	Ho votato a favore della relazione dell’onorevole Ford sulle relazioni economiche e commerciali con l’Associazione dei paesi del Sud Est Asiatico (ASEAN). Desidero sottolineare che, affinché produca risultati, un accordo richiede impegno da entrambe i partner. Alla luce delle relazioni sulle recenti fasi negoziali, le prospettive di un accordo precoce e ambizioso con i paesi ASEAN possono essere compromesse da una mancanza di capacità negoziali e difficoltà nello sviluppo di una posizione comune. I paesi ASEAN sarebbero il quinto partner commerciale più importante dell’Unione europea. La relazione sostiene il concetto di accordo di libero scambio con i paesi ASEAN a patto che tale accordo soddisfi determinate condizioni. È importante garantire che la tutela dei consumatori non venga limitata o la protezione ambientale ridotta. Negoziare un accordo con una regione composta da 10 paesi indipendenti è molto complesso e richiede molto tempo. Contemporaneamente, gli accordi interregionali offrono vantaggi significativi in quanto promuovono l’integrazione regionale, che rafforza le economie dei paesi partner e riduce il numero di regolamenti.
costep_2008-05-21_11_8	L’Europa deve offrire alla Cina quanto più aiuto possibile per motivi sia umanitari che politici. Sono uno dei numerosissimi membri di quest'Assemblea, che si oppongono fermamente alla barbara politica cinese nei confronti del Tibet e dei cristiani. Ritengo che dobbiamo senza dubbio reagire energicamente a qualsiasi caso di aggressione verso Taiwan. D’altro canto, tuttavia, dobbiamo trarre vantaggio da ogni opportunità per mostrare al popolo cinese che le richieste che facciamo ai loro leader non sono motivate da nessun sentimento di ostilità nei confronti del suo paese e delle sue tradizioni. Dobbiamo dimostrare che un partenariato amichevole è possibile e si è ora presentata un’opportunità eccellente per farlo. Dobbiamo offrire ampia assistenza alle vittime e impegnarci senza riserve nell’opera di ricostruzione successiva alla recente catastrofe. Sarebbe un grave errore perdere quest'opportunità di creare un rapporto di fiducia tra l’Europa e la Cina.
costep_2008-05-21_18_2	L’idea principale su cui si basa la strategia per la salute degli animali è prevenire è meglio che curare, il che è senza dubbio vero. Sono certo che tutti noi ricordiamo i problemi legati alla BSE e all’influenza aviaria, quando si è dimostrato necessario selezionare e uccidere milioni di animali. È stata un’esperienza davvero sgradevole che credo nessuno di noi desideri affatto che si ripeta. Ci ha tuttavia indicato che dobbiamo potenziare la cooperazione a livello europeo al fine di migliorare la protezione della salute degli animali. Quest'ultima è molto legata alla salute degli esseri umani, a causa della possibilità di una trasmissione diretta o indiretta di talune malattie dagli animali all’uomo. Desidero scegliere diversi punti della mia relazione al fine di rivolgervi particolare attenzione. Innanzi tutto la promozione di migliori norme in materia di salute degli animali. La relazione sottolinea fortemente lo stretto legame tra i due. Ci si deve augurare che nella futura politica abbiano entrambi rilevanza. La seconda questione che desidero evidenziare è la concorrenza leale. I produttori europei sono tenuti al rispetto di davvero molte norme veterinarie e tali disposizioni riguardano la salute e il benessere degli animali. Tuttavia, non sono imposti gli stessi requisiti agli importatori. Nella relazione questo punto viene sottolineato molto fortemente. I nostri produttori e coloro che esportano prodotti animali verso il mercato europeo devono essere tutti soggetti agli stessi requisiti, il che rappresenta una grande sfida per i nostri negoziatori nel quadro dei negoziati in seno all’Organizzazione mondiale del commercio. Il terzo punto riguarda il forte appoggio al programma di vaccinazione. Riteniamo che costituisca uno strumento importante mediante il quale ridurre il numero di casi di malattia. È altresì necessario un nuovo approccio. Non si devono discriminare sul mercato i prodotti derivanti da animali vaccinati. A tale questione sono stati dedicati diversi paragrafi della relazione. Il quarto punto concerne i danni e il sistema di compensazione. Ciò innanzi tutto deve incoraggiare gli sforzi volti a ridurre il rischio di malattia. In secondo luogo, deve coprire non solo le perdite direttamente connesse all’eliminazione delle cause di malattia, ma anche le perdite indirette legate alle crisi del mercato. Il quinto punto consiste in un miglior controllo delle frontiere esterne dell’Unione, il che non deve limitarsi alla verifica dei documenti. Deve comportare controlli approfonditi al fine di evitare di fatto l’ingresso illegale nel territorio dell’Unione di animali la cui origine è sconosciuta. Il sesto punto riguarda i tempi di attuazione della strategia. Ritengo che non ci possiamo aspettare che tutti questi progetti normativi siano pronti prima del 2013. È necessario un periodo di tempo più lungo. Il settimo punto concerne il finanziamento degli obiettivi della strategia. Il progetto di relazione critica il fatto che il finanziamento di tali ambiziosi progetti sia inadeguato. I progetti dovrebbero essere finanziati in modo adeguato mediante il bilancio dell’Unione. In conclusione, signor Presidente, desidero pronunciare alcune parole in inglese, in modo tale da essere fedele alla citazione che riporterò ora. L’oratore continua in inglese
costep_2009-01-13_13_22	Chiarezza e trasparenza devono formare la base delle attività delle istituzioni dell’Unione europea. Soltanto se raggiungeremo un livello adeguato di trasparenza le nostre attività saranno più comprensibili e quindi più vicine ai nostri cittadini. La crisi istituzionale che l’Unione deve affrontare rivela a tutti noi le conseguenze dell’approccio sbagliato con cui abbiamo affrontato la questione. A mio avviso, è stato proprio questo atteggiamento sdegnoso nei confronti dei cittadini dell’Unione europea che ha provocato il fiasco delle riforme istituzionali e la mancata ratifica del trattato di Lisbona in Francia, nei Paesi Bassi e in Irlanda. Dobbiamo quindi trarre le conclusioni più corrette, e comprendere che la nostra priorità deve essere l’accettazione sociale delle attività dell’Unione europea. A tal fine, è necessario che i cittadini siano consapevoli di ciò che facciamo, del modo in cui operiamo e infine di quali decisioni adottiamo. Abbiamo bisogno di una fonte di informazioni chiara, coerente e comprensibile che illustri le attività di tutte le istituzioni dell’Unione europea. Il Parlamento europeo deve certamente svolgere un ruolo di guida in questo cambiamento, giacché è l’istituzione più vicina ai cittadini dell’Unione. Dobbiamo ricordare infatti che l’Unione è stata creata proprio per questi cittadini.
costep_2009-01-13_9_66	Il trattato di Lisbona attribuisce al dialogo con i cittadini lo status di un imperativo categorico per ogni politica e sfera di attività dell’Unione europea. Il successo del dialogo è subordinato al principio di rappresentanza e, pertanto, al chiaro impegno dei soggetti in causa. Le autorità nazionali, regionali e locali devono ricorrere al metodo del dialogo per far sì che i cittadini possano vivere appieno la democrazia partecipativa. Va riconosciuto che l’Unione europea ha ancora molta strada da compiere in fatto di comunicazione, specie in materia di dialogo con i cittadini. I cittadini europei devono essere certi che, a livello europeo, nessuna decisione venga presa senza il loro coinvolgimento e che il voto alle elezioni consenta una genuina influenza su tali decisioni. Condivido appieno l’invito della relatrice a incoraggiare la promozione di iniziative nel campo del dialogo civile.
costep_2009-02-03_7_71	Gli appalti pre-commerciali hanno luogo allorché il settore pubblico effettua ordini nel campo della ricerca e dello sviluppo, sostenendo in tal modo l’innovazione e garantendo la sostenibilità e l’elevata qualità dei servizi pubblici. Gli appalti pre-commerciali sono un elemento di importanza nevralgica per irrobustire il potenziale innovativo di tutta l’Unione europea, migliorare i servizi pubblici forniti direttamente ai cittadini e colmare il divario che, nel settore pubblico, separa domanda e offerta. Come esempio di una soluzione sviluppata sulla base di un appalto pubblico, basti pensare al sistema di navigazione GPS. Negli Stati Uniti, i fondi stanziati per ordini di ricerca e sviluppo sono 20 volte superiori a quelli stanziati nell’Unione europea. Per le piccole e medie imprese, gli appalti pubblici rappresentano una preziosa occasione per fare esperienza. I contratti di appalto pre-commerciale sono vantaggiosi per le imprese più piccole, che normalmente non soddisfano i requisiti dei contratti di appalto commerciale tradizionali. L’Europa deve urgentemente elaborare soluzioni di carattere generale per perfezionare l’utilizzo degli appalti pre-commerciali, non solo da parte delle autorità nazionali, ma anche di quelle regionali e locali.
costep_2009-03-23_16_8	Signor Presidente, a causa della natura tecnica di questa normativa e del potenziale pericolo di qualunque interpretazione scorretta della stessa, dovremmo prestare particolare attenzione alla questione dei biocidi. Concordo con la relatrice secondo cui è vitale estendere al 2014 il periodo transitorio necessario a valutare i principi attivi di alcuni biocidi, in modo da utilizzare la legislazione comunitaria per regolamentare il mercato. Se non volessimo compiere questo passo, le disposizioni nazionali - che scadranno nel 2010 - farebbero diventare illegale la vendita di un significante numero di biocidi, portando a una serie di situazioni paradossali? Nel periodo transitorio, la legislazione nazionale dovrebbe essere utilizzata per controllare minuziosamente questo specifico settore del mercato. Vale la pena di aggiungere in questa sede che dovremmo essere particolarmente cauti quando affrontiamo qualunque normativa sui biocidi. Ricordatevi che questi prodotti mirano a distruggere e allontanare organismi nocivi e contengono agenti chimici attivi. Qualunque incuria da parte nostra potrebbe avere conseguenze irrimediabili.
costep_2009-03-24_5_97	Il dialogo con i cittadini è una questione importante e complessa che i governi in carica devono saper gestire. L’essenza stessa del loro lavoro è creare un dialogo che si concluda con un compromesso. In tale contesto sembra che le premesse della relazione in esame siano per certi versi contraddittorie. Ci si richiede, infatti, di completare al più presto il processo di ratifica del trattato di Lisbona, considerato un presupposto importante per il dialogo sull’Europa, e si afferma che il trattato aumenterà la trasparenza e coinvolgerà i cittadini nel processo decisionale. Si ha però l’impressione che i cittadini che non approvano il trattato saranno ignorati e che la loro voce non verrà presa in considerazione. È dunque difficile parlare di dialogo e di compromesso. Anche l’idea di una conoscenza europea comune ottenuta grazie allo studio della storia dell’Europa e della sua integrazione è discutibile. Tale conoscenza verrebbe generata tramite un programma concordato a livello comunitario, adottato dagli Stati membri su base volontaria e finanziato dalla Comunità europea; in breve, un compromesso storico per mezzo del quale costruire dei valori comuni europei. Non credo sia necessario spingersi così lontano: il concetto di compromesso storico è a dir poco vago e la sua necessità è tutta da dimostrare. Inoltre, l’uso della storia come mezzo per raggiungere uno scopo è criticabile, anche se per finalità meritorie. La soluzione per addivenire a un dialogo efficace va trovata nel presente, che in ogni caso ci offre già problemi a sufficienza. Dobbiamo parlare! In altre parole, sì al dialogo e no alla relazione.
costep_2009-03-26_8_6	Signora Presidente, le regioni sono un luogo estremamente importante per lo sviluppo della cultura. È lì che nascono i programmi di scambio e i progetti comuni più duraturi tra zone con tradizioni, costumi e fasi di sviluppo differenti. Le regioni stimolano lo sviluppo della cultura e la cultura, attraverso progetti ed eventi importanti di grande richiamo, diventa un catalizzatore per gli investimenti economici. È il classico effetto a cascata, esemplificato al meglio dagli esiti dello splendido programma Capitale europea della cultura. L’anno degli eventi culturali è sempre seguito da una ripresa economica, lo hanno compreso perfettamente le tante città europee che cercano di prendere parte al progetto. La cultura è una grande opportunità, specialmente per le zone sottosviluppate ma ricche di risorse naturali o attrattive turistiche e ricreative in ragione della loro collocazione geografica. È dunque particolarmente importante essere consapevoli del ruolo significativo delle autorità regionali e stimolarne l’attività con programmi comunitari specifici. Mi aspetto che la Commissione presenti a breve un Libro verde nel quale si illustri un ampio concetto di misure nel campo della cultura, tra cui la questione fondamentale del livello regionale. Onorevoli colleghi, consentitemi in conclusione di richiamare l’attenzione sull’iniziativa volta a designare il 2013 quale anno europeo dell’apprendimento delle lingue dei nostri vicini. Lo sviluppo dinamico della cooperazione regionale in Europa è spesso ostacolato da problemi legati a una mancanza di conoscenza della lingua e della cultura dei paesi e delle regioni limitrofi, una mancanza di capacità di comunicare compiutamente. L’apprendimento della lingua di un immediato vicino può rappresentare un grande passo avanti verso la reciproca comprensione e comunicazione, rafforzando in tal modo la cooperazione culturale ed economica e consolidando l’intera Comunità europea.
costep_2009-04-21_17_29	Signora Presidente, per garantire il successo di un’iniziativa quale la creazione di uno spazio energetico uniforme, si impongono investimenti comuni e coordinati nell’infrastruttura energetica. Un elemento chiave è l’aumento della capacità produttiva delle centrali europee e lo sviluppo di una rete transfrontaliera, senza dimenticare il rispetto dell’ambiente e le linee guida del pacchetto per l’energia e il clima. Un’altra sfida che emerge dall’armonizzazione del mercato energetico europeo è la sicurezza dell’approvvigionamento di fonti energetiche provenienti da paesi terzi. Per motivi economici e di sicurezza è necessario impegnarsi per la diversificazione delle fonti di approvvigionamento e per sviluppare il sistema energetico europeo. Si teme che una completa apertura del mercato dell’energia alla concorrenza possa danneggiare i cittadini europei meno abbienti, che spesso non riescono a pagare le loro bollette con la dovuta regolarità. In tal senso, è forse necessario valutare possibili strumenti per evitare a queste persone un’eventuale interruzione della fornitura di energia elettrica.
costep_2009-05-05_10_22	Signora Presidente, il 16 per cento degli europei è soggetto al rischio della povertà. La crisi produce una serie di licenziamenti di massa e la mancanza di lavoro è la principale causa della povertà, che a sua volta provoca esclusione sociale e limita le possibilità di accedere all’istruzione e all’assistenza sanitaria. Nonostante la crisi economica, vogliamo difendere i modelli sociali europei che favoriscono la coesione sociale e la solidarietà, includendo anche la lotta alla povertà. L’indipendenza economica garantisce la dignità umana e per questo è tanto importante proteggere il lavoro e i salari, migliorando al tempo stesso quella competenza professionale che agevola la mobilità nel mercato del lavoro. La sensazione di avere il reale controllo delle nostre vite è la capacità di partecipare al processo decisionale. È quindi fondamentale rispettare le opinioni dei partner sociali, il processo di dialogo sociale, gli accordi di gruppo e la riconciliazione sociale. Dobbiamo collaborare per garantire le condizioni che consentano alle persone di partecipare alla vita della società e mantenere le proprie famiglie, specialmente quando si hanno molti figli. Dobbiamo combattere la discriminazione sul mercato del lavoro, soprattutto quando colpisce le persone con disabilità. Il fatto che durante la crisi solo il 3 per cento dei fondi disponibili nel Fondo europeo di adeguamento alla globalizzazione sia stato utilizzato è un atto di accusa contro i politici. Mi congratulo con i relatori.
costep_2009-11-11_17_12	Signor Presidente, la corretta attuazione della direttiva sui servizi nel mercato interno è importante non solo per gli imprenditori europei che vi operano, ma anche per i consumatori. La direttiva sui servizi ne è un buon esempio. È stato concesso un periodo di tre anni per il recepimento, quindi un periodo lungo. Ciononostante, non tutti i paesi riusciranno a recepire la direttiva entro i tre anni. Quest'esempio dimostra chiaramente come sia necessaria la collaborazione tra Stati membri e istituzioni europee al fine di ottenere il recepimento nei tempi previsti in tutti gli Stati membri. In effetti, tale era l’orientamento delle raccomandazioni riguardanti gli strumenti per ottimizzare il funzionamento del mercato interno, emesse dalla Commissione nel giugno di quest'anno. Reputo necessario spingersi oltre nel processo di attuazione: nell’ambito della relazione sui risultati per il mercato interno, propongo dunque di organizzare un forum sul mercato interno che riunisca rappresentanti delle istituzioni europee, Stati membri e altri gruppi coinvolti con l’obiettivo di ottenere un impegno più esplicito per il recepimento, in modo da riuscire ad attuare la legislazione relativa al mercato interno, compresa l’importantissima direttiva in oggetto. Il forum dovrebbe rappresentare la sede più opportuna per lo scambio di esperienze riguardanti il recepimento tra Stati membri e istituzioni europee, attirando altresì l’attenzione della società sulle tematiche relative al mercato interno. Dobbiamo sensibilizzare i cittadini circa i meccanismi del mercato e le responsabilità rispetto al suo corretto funzionamento. In questo modo conseguiremo un pieno successo. A proposito delle problematiche riguardanti il recepimento della direttiva sui servizi, di cui abbiamo discusso poc'anzi, vorrei chiedere se gli Stati membri abbiano cercato di collaborare con la Commissione e se si possa affermare che, nel processo di recepimento, siano riusciti ad applicare le raccomandazioni della Commissione. La Commissione continua a ricercare nuove soluzioni? Sta usando tutti i mezzi per mobilitare e sostenere in modo particolare quei paesi che hanno problemi con il recepimento? Ci sono idee nuove in merito?
costep_2009-11-25_13_22	Signor Presidente, negli ultimi anni si sono moltiplicate le iniziative a sostegno dell’eliminazione della violenza contro le donne. Purtroppo, questo fenomeno continua ad esistere in Europa a prescindere dall’età delle donne, dalla loro educazione o dalla loro posizione sociale. Dobbiamo quindi continuare a sottolineare che la violenza contro le donne non è né naturale, né inevitabile. Ovunque nel mondo, la violenza contro le donne è semplicemente un crimine e una violazione del diritto alla vita, alla dignità personale, alla sicurezza e all’inviolabilità fisica e mentale. Parlare di violenza non significa solo presentare le donne come vittime ma, soprattutto, comporta la necessità di condannare l’atto stesso della violenza e il suo autore, che non devono rimanere impuniti. Abbiamo bisogno di un’educazione a lungo termine di donne e uomini, per eliminare gli stereotipi e far capire a tutti la necessità di combattere questo fenomeno.
costep_2010-01-20_5_39	Ancora una volta, la presidenza spagnola dell’Unione giunge in una fase cruciale. Otto anni fa, nella prima metà del 2002, la Spagna si trovò a raccogliere la sfida dell’introduzione dell’euro quale moneta comune. Ora, la presidenza spagnola deve affrontare un’altra temibile sfida, l’attuazione delle disposizioni del trattato di Lisbona. La divisione delle competenze fra la presidenza degli Stati membri e il presidente del Consiglio europeo avrà un enorme significato. Dare priorità ad una politica estera che rafforzi la posizione dell’UE sulla scena mondiale merita tutto il nostro appoggio. Ma riuscirà in questo intento l’Alto rappresentante per la politica estera e di sicurezza comune di fresca nomina? Questi timori derivano dalle dichiarazioni di Catherine Ashton e dai suoi trascorsi, ma anche dalle prime azioni intraprese dal suo insediamento. Non dobbiamo convincere nessuno che la lotta alla crisi e alle sue negative conseguenze economiche e sociali sia ancora necessaria. Tale azione è particolarmente interessante per la Spagna, che è stata colpita molto duramente dalla crisi. Come possiamo ricominciare a rispettare i parametri del patto di stabilità e di crescita sia nei paesi grandi che in quelli piccoli? Come coordinare la lotta alla crisi in Europa e nel mondo? Un’ulteriore sfida deriva dalle disposizioni del trattato di Lisbona con la necessità di organizzare la cooperazione all’interno del trio di presidenza. La Spagna dovrà coordinare il suo lavoro con il Belgio e l’Ungheria. È oltremodo importante assicurare una transizione agevole fra Presidenze individuali affinché sia assicurata la continuità del lavoro. Auguro il miglior successo alla presidenza spagnola.
costep_2010-02-10_10_291	La Turchia si è impegnata molto per soddisfare i criteri di Copenaghen. Sono stati registrati notevoli progressi per quanto riguarda l’ottemperanza agli standard dell’economia di mercato. Se, tuttavia, analizziamo i cambiamenti nel settore politico, della democrazia e dei diritti umani, allora rileviamo che nonostante siano stati compiuti considerevoli progressi a livello legislativo, l’attuazione di tali provvedimenti non ha avuto molto successo. È un elemento che va compreso in quanto presuppone un cambiamento, lento a realizzarsi, della consapevolezza sociale. Tuttavia, gli standard europei nel settore dei diritti umani, dei diritti delle donne e del trattamento di prigionieri, minoranze nazionali e religiose devono essere rispettati. Alcuni oppositori dell’integrazione turca sono guidati da motivazioni che non si rifanno al merito della questione, e altri dal timore che la Turchia, essendo un paese di grandi dimensioni, avrà una grande influenza sulle decisioni dell’Unione europea, dal momento che il trattato di Lisbona stabilisce che il potere di voto di ciascuno Stato membro dipende dal numero dei suoi abitanti. L’adesione della Turchia rappresenterebbe senza dubbio un onere enorme per il bilancio dell’UE, ma è opportuno ricordare anche che si tratta di un mercato di grandi dimensioni e dunque importante per l’Unione. La Turchia è un membro di rilievo della NATO e un importante partner degli Stati Uniti e di molti Stati membri dell’UE. È anche un territorio che potrebbe fornire nuove possibilità per il trasferimento di fonti energetiche in Europa. Infine, ricordiamo che la Turchia potrebbe diventare un ponte per il dialogo interreligioso, ma anche per quello culturale e addirittura macroregionale. La presenza della Turchia all’interno dell’Unione potrebbe contribuire a stabilizzare questa grande e importante regione del mondo. La Turchia deve comprendere che non può cambiare il passato. È necessario riconoscere gli errori, poi sarà più facile convivere con i vicini e intrattenere con loro buone relazioni.
costep_2010-02-24_19_34	Sostengo fermamente il lavoro dell’onorevole Svensson sul problema dell’uguaglianza di genere, e convengo sul fatto che le questioni da lei sollevate esercitano un notevole impatto sul processo di raggiungimento della parità dei diritti per donne e uomini. Al contempo, vorrei precisare che molte donne decidono consapevolmente e liberamente di lavorare a casa e occuparsi della famiglia. A volte sono costrette a rinunciare alla carriera per motivi imprevisti, quali ad esempio l’esigenza di occuparsi di un figlio malato o disabile. Un problema significativo in tale frangente è la carenza di soluzioni appropriate circa i diritti pensionistici di queste donne. In molti paesi non è contemplata alcuna soluzione in questo ambito, oppure quelle che ci sono non sono sufficienti a garantire alle donne un tenore di vita dignitoso. Pertanto, è essenziale che il dibattito sull’uguaglianza di genere comprenda anche la questione del diritto a percepire sussidi delle donne che gestiscono la casa e accudiscono i figli.
costep_2010-02-25_4_9	Signor Presidente, signora Commissario, vorrei anzitutto esprimere il mio sincero ringraziamento all’onorevole Patrão Neves per l’impegno profuso nel redigere la relazione in esame. È necessaria una grande determinazione, nonché un forte senso del compromesso, per creare un documento così coerente. Tale relazione, tuttavia, rappresenta solo la base su cui costruire la futura politica comune della pesca, che richiede una ricostruzione totale e modifiche sostanziali per conciliare la tutela dell’ambiente naturale con lo sviluppo dell’eredità storica della pesca. La nuova politica dev'essere basata sulla regionalizzazione che, a sua volta, si baserà sulle condizioni prevalenti nelle varie regioni. Ciò permetterà una corretta valutazione basata sulle opinioni interne all’industria di settore, nonché sui pareri scientifici e il compromesso raggiunto garantirà una gestione sana ed equa della pesca. La nuova politica della pesca deve stimolare lo sviluppo dell’industria in un’Europa attanagliata dalla crisi, ma è necessario altresì stare in guardia da una pesca industriale predatoria, effettuata in particolar modo nel Mar Baltico, dove pesci sani e di valore vengono trasformati in farina da utilizzare negli allevamenti di pollame ed ovini, mentre sulle tavole degli Europei arriva il tossico pangasio dell’Estremo oriente. È un colpo diretto alla pesca costiera sostenibile dell’Unione europea, un settore cui bisognerebbe prestare particolare attenzione. Ciò dimostra altresì la necessità di stabilire un sistema di catture equo e razionale che sostituisca il regime facilmente manipolabile dei contingenti. Questo garantisce pari opportunità a tutti i pescatori di tutti i paesi dell’Unione europea. I Conservatori e Riformisti europei supportano la relazione, nella speranza che l’attuale sistema cambi.
costep_2010-03-25_11_177	La relazione della commissione per lo sviluppo concernente gli effetti della crisi finanziaria ed economica mondiale sui paesi in via di sviluppo e la cooperazione allo sviluppo giustamente osserva che negli ultimi due anni non vi è stata soltanto una crisi, bensì una serie di crisi correlate. Anziché indurre una riduzione degli aiuti allo sviluppo per i paesi in via di sviluppo, la situazione dovrebbe portare a un aumento. L’obiettivo comune dovrebbe essere stanziare lo 0,56 per cento del prodotto interno lordo per gli aiuti allo sviluppo entro il 2010 e lo 0,7 per cento entro il 2015. Oltre agli aiuti temporanei sono anche necessarie altre misure che modificheranno l’architettura del governo economico mondiale. Ciò spiega il mio appoggio all’immediato assolvimento degli obblighi assunti durante il vertice del G20 di Pittsburgh in merito a un trasferimento di una quota del FMI ai paesi emergenti e in via di sviluppo pari almeno al 5 per cento e un aumento almeno del 3 per cento del potere di voto all’interno della Banca mondiale per i paesi in via di sviluppo e in transizione. Tali misure dovrebbero essere correlate all’intervento da porre in essere per abolire i paradisi fiscali. Una soluzione importante per il sistema finanziario, la cui introduzione vale la pena di prendere in esame, è quella nota come tassa Tobin. Tenuto conto del fatto che la relazione della commissione contiene tutte le proposte di cui sopra, ho deciso di votare a favore della sua adozione.
costep_2010-04-21_5_15	Signor Presidente, gli Stati Uniti sono l’unica superpotenza mondiale rimasta. Si tratta di una superpotenza assoluta a vari livelli - culturale, militare ed economico. Siamo fortunati ad avere buoni rapporti con una superpotenza che si basa sugli stessi valori e le stesse fondamenta su cui abbiamo costruito l’Unione europea. Dovremmo, dunque apprezzare tutto ciò e sostenere gli Stati Uniti nella nobile causa della lotta al terrorismo, poiché l’Europa occidentale, in modo particolare, è stata protetta per decenni dal comunismo da parte degli USA. È stato solo grazie agli Stati Uniti che l’Europa libera è rimasta tale per 40 anni. Oggi gli Stati Uniti stanno prestando un forte sostegno al mondo libero, per affrancarlo dal terrorismo. Un confronto tra gli Stati Uniti e l’Unione europea in termini degli sforzi, dell’esborso finanziario e della tecnologia dedicata alla lotta al terrorismo risulta imbarazzante per gli Stati europei e per la stessa Unione europea. Dunque, se possiamo fare qualcosa per assistere gli Stati Uniti nella lotta al terrorismo - ed è questa la mia interpretazione di questo accordo - non dovremmo esitare. Dovremmo, naturalmente, rispettare i principi di cui abbiamo parlato, ma si tratta, a mio parere, di una questione da lasciare alla collaborazione tra Consiglio, Commissione e Parlamento. Ciò che ci viene richiesto oggi è l’espressione di una volontà politica di stringere tale accordo. Ritengo che questa volontà politica debba essere presente in questa sede. Gli Stati Uniti dovrebbero siglare un accordo sotto forma di trattato con l’Unione europea, che sia amichevole e fondato sul partenariato.
costep_2010-05-05_22_10	Signor Presidente, molte volte in quest'Aula abbiamo sollevato la questione della discriminazione nei confronti della minoranza polacca in Lituania, dove i cittadini polacchi non possono scrivere il proprio cognome utilizzando la grafia originaria, le classi in cui l’insegnamento è effettuato in polacco vengono chiuse e la terra sequestrata durante l’era sovietica non viene restituita ai legittimi proprietari soltanto perché sono di nazionalità polacca. Recentemente, la commissione centrale per l’etica pubblica lituana ha sanzionato l’onorevole Tomaševski, leader della minoranza polacca e membro del Parlamento europeo, per aver presentato un’interrogazione - qui, in quest'Aula - al presidente Barroso, in merito al rispetto dei diritti delle minoranze in Lituania. Queste misure scandalose sono sempre più frequenti. Alcuni giorni fa, l’ispettorato della lingua lituana ha nuovamente imposto sanzioni elevate al direttore dell’autorità locale di Salcininkai per aver usato segnali bilingue. I polacchi rappresentano l’80 per cento degli abitanti della regione. Signor Presidente, è giunta l’ora che il Parlamento europeo metta fine a queste azioni scandalose del governo lituano. Siamo fieri del fatto che i diritti umani siano le fondamenta dell’Unione, ma si tratta di fondamenta tutt'altro che solide, se non siamo in grado di far rispettare questi diritti negli Stati membri.
costep_2010-05-18_13_48	Quando parliamo di adesione dell’Unione europea alla convenzione europea per la salvaguardia dei diritti dell’uomo, parliamo di un lavoro in corso da 10 anni e di molti timori riguardanti, tra l’altro, la concorrenza tra la Corte di giustizia e la Corte europea dei diritti dell’uomo. Questo sicuramente creerà problemi per quanto concerne la giurisdizione e l’autonomia della Corte di giustizia. Penso tuttavia che ciò che abbiamo conseguito dopo questi 10 anni può significare la complementarietà dei due sistemi, per cui forse dovremmo prendere le distanze da tale approccio gerarchico. La Corte di giustizia segue da tempo l’operato della Corte dei diritti dell’uomo di Strasburgo e viceversa. I due sistemi coesistono e non vi è concorrenza tra loro; probabilmente i timori sono dunque ingiustificati. Abbiamo bisogno dell’adesione alla convenzione per ragioni simboliche, ma soprattutto ne abbiamo bisogno perché la convenzione integrerà il sistema di salvaguardia dei diritti umani nell’Unione europea e gli conferirà maggiore credibilità agli occhi dei suoi cittadini perché si potranno tutelare dall’Unione europea e dalle sue istituzioni, quindi non solo dagli Stati membri come è avvenuto sinora. Dovremmo pertanto rallegrarci per il fatto che il sistema sarà rafforzato. Ci occorre nondimeno una certa lealtà in modo da non compromettere la credibilità del sistema. Per questo proponiamo che gli Stati membri non si possano perseguire l’un l’altro per questioni riguardanti il diritto comunitario avvalendosi delle possibilità offerte dalla convenzione.
costep_2010-05-18_17_11	L’esempio fornito dal disastro nel Golfo del Messico ci costringe a valutare con grande cautela i progetti di investimento nell’ambito dell’Unione europea. Parlo del gasdotto nordico, la cui costruzione viola le raccomandazioni espresse dal Parlamento europeo. Il gas proverrà dal giacimento russo di Stockman, nel Mare di Barents. Il progetto prevede l’estrazione di 24 miliardi di m3 di gas all’anno nella prima fase, per arrivare poi a quota 68 miliardi. Per estrarre tali quantità di gas, occorrerà praticare numerose trivellazioni in un brevissimo lasso di tempo. Non sarà possibile arrestare il flusso di 148 000 tonnellate di metano perché non esistono valvole o stazioni di transito. Eventuali danni al gasdotto non ne determineranno affatto la chiusura: il gas continuerà a defluire all’esterno finché il guasto non sarà riparato, perché, se l’acqua penetrasse, paralizzerebbe completamente il gasdotto. Pertanto chiedo alla Commissione di condurre un’accurata analisi dei pericoli legati a siffatti progetti di sviluppo.
costep_2010-05-18_9_142	Ho sostenuto la strategia dell’Unione europea in favore dei giovani con assoluta convinzione e con la certezza del suo successo. È uno dei settori chiave del lavoro della commissione per la cultura e l’istruzione, di cui faccio parte. È imperativo migliorare la situazione dei giovani e le loro possibilità di istruzione e formazione professionale. In questo senso sono fondamentali tre aspetti. 1. I giovani nell’Unione europea, e anche in Polonia, stanno facendo buon uso dei programmi europei quali Comenius, Erasmus e Leonardo da Vinci. Pertanto, è molto importante aumentare i finanziamenti per questi programmi e considerarli come base per lo sviluppo di una strategia comunitaria pluriennale per i giovani. In futuro questi programmi dovrebbero ricevere maggiore sostegno finanziario. L’investimento nella formazione dei giovani è il miglior uso possibile del bilancio dell’Unione europea. Faccio appello anche al miglioramento e alla piena attuazione del programma Erasmus Mundus. 2. In quanto socialista, ho sottolineato anche la necessità di creare pari opportunità per i giovani nel loro accesso all’istruzione. È essenziale dare sostegno finanziario a coloro che non possono permettersi di completare l’istruzione di terzo livello. È importante altresì aiutare i giovani rendendo più agevole il loro accesso al mercato del lavoro. 3. In vista dell’entrata in vigore del trattato di Lisbona, vorrei richiamare l’attenzione sugli obblighi degli Stati membri per l’attuazione della strategia, che include stimoli ai giovani perché partecipino alla vita democratica, con particolare attenzione ai giovani sportivi, e l’applicazione giuridica della Carta dei diritti fondamentali.
costep_2010-05-19_3_85	Il ministro polacco della Cultura e del Patrimonio nazionale, Bogdan Zdrojewski, ha ricordato che la cultura è un elemento da includere nella strategia Europa 2020. Devo ammettere che le argomentazioni del ministro sono convincenti. Egli infatti intende ribadire la necessità di sfruttare appieno il potenziale della cultura e delle attività creative - il capitale intellettuale e sociale dell’Europa. Le attività creative possono essere considerate fattori che consentono all’Europa di dotarsi di un vantaggio competitivo. La strategia Europa 2020 è stata discussa nel corso di una riunione informale dei ministri della Cultura nel marzo di quest'anno, in seguito alla quale la Presidenza spagnola ha invitato il Consiglio a riconoscere e sfruttare il potenziale creativo europeo attraverso la cultura e i settori associati nella strategia 2020 e gli Stati membri e la Commissione a operare nei rispettivi campi d’azione per raggiungere gli obiettivi fissatimediante iniziative di rappresentanza connesse all’innovazione, alla competitività, all’agenda digitale e all’inclusione sociale. Mi auguro che questi inviti vengano raccolti e realizzati.
costep_2010-10-20_7_167	Di fronte all’invecchiamento demografico e alle difficoltà dell’economia europea, dobbiamo sfruttare tutte le opportunità a disposizione per incoraggiare le donne ad avere figli e facilitare il loro ritorno al lavoro. Molte donne sono eminenti esperte nel proprio settore e l’economia europea non può fare a meno dell’apporto di una forza lavoro così altamente qualificata. La situazione non è molto diversa per le donne che vivono e lavorano in campagna e spesso non possono beneficiare di un vero congedo di maternità, dovendo tornare al lavoro il più presto possibile, con evidenti rischi per salute e prole. Per questo dovrebbero godere degli stessi privilegi delle donne che non lavorano nel settore agricolo.
costep_2010-11-10_14_25	Signor Presidente, uno dei principi fondamentali di cooperazione nell’Unione europea è la libertà di circolazione delle persone. Nella sua veste di entità riconosciuta dal diritto internazionale, l’Unione riformata combatte per la parità di trattamento di tutti i cittadini, compresa la libertà di viaggiare in tutto il mondo. Nell’attesa del vertice imminente Unione europea-USA, va ribadito che dei 27 Stati membri, quattro, tra cui la Polonia, sono ancora soggetti a un regime restrittivo di visti. Durante il vertice, la questione della parità di trattamento degli Stati membri dell’UE nel programma di esenzione dai visti dovrebbe assurgere a priorità. Si tratterà del primo banco di prova dell’incisività del Presidente del Consiglio europeo Van Rompuy. Scopriremo inoltre se i colloqui col Presidente Barack Obama verranno considerati l’avvio di un dialogo specifico o se saranno un semplice incontro di cortesia in occasione del vertice NATO che si svolgerà negli stessi giorni. L’adozione di una posizione forte nella questione dei visti dimostrerà se gli USA riservano all’Unione un trattamento serio quale entità riconosciuta dal diritto internazionale.
costep_2010-11-24_9_201	Ho avallato la proposta di risoluzione del Parlamento europeo sull’Accordo commerciale anticontraffazione (ACTA) perché ritengo che nell’ambito della lotta alla pirateria sia necessario stabilire principi comuni per l’applicazione dei diritti di proprietà intellettuale. Il problema della contraffazione dei prodotti e dell’uso non autorizzato della proprietà intellettuale di altri è ancora molto diffuso. La questione è particolarmente difficile nel caso della proprietà immateriale come il diritto d’autore su brevetti e opere musicali e letterarie e brevetti. L’ACTA sarà uno strumento valido per creare una piattaforma giuridica comune il cui obiettivo sarà la lotta alla contraffazione e alla pirateria.
costep_2010-12-15_17_15	Signora Presidente, la NATO, in effetti, è uscita rafforzata dal vertice di Lisbona. All’articolo 5 è stato conferito nuovo impeto senza precludere la capacità di istituire una difesa contro gli attacchi balistici. Adesso bisogna mettere in atto le disposizioni della nuova strategia. Il piano d’azione sull’architettura transatlantica di difesa missilistica deve essere completato entro e non oltre la metà del 2011. A tal fine sono altresì necessari dei finanziamenti, anche dai partner europei dell’Alleanza. La firma della Russia del nuovo trattato non deve comportare restrizioni sulla costruzione dell’architettura antimissilistica della NATO. Inoltre, la cooperazione con la Russia in questo ambito non deve provocare un indebolimento della difesa in Europa centrale.
costep_2010-12-16_4_17	Signor Presidente, il messaggio della risoluzione oggetto della discussione è piuttosto chiaro: non ci saranno eccezioni né deroghe. La Commissione europea sta preparando strumenti per l’attuazione e per sanzionare la produzione che non rispetta i criteri. Non è stato però dato alcun seguito all’affermazione nella premessa della risoluzione secondo cui alcuni produttori avrebbero avuto 12 anni per adeguarsi, mentre altri otto o solamente cinque. Vorrei aggiungere che i produttori che avevano a disposizione meno tempo per adeguarsi hanno sostenuto l’impegno per l’adozione delle loro controparti nei vecchi Stati membri comprando le loro gabbie non modificate, inconsapevoli dei problemi cui sarebbero andati incontro. Gli esperi hanno dimostrato che, dopo l’attuazione della direttiva sulle galline ovaiole, la richiesta di uova da mensa nell’Unione europea supererà l’offerta a causa dell’importazione di uova da paesi terzi dove la produzione avviene di certo in gabbie non adatte. Invito quindi la Commissione a valutare la fattibilità di mantenere il divieto sull’utilizzo delle gabbie convenzionali dal 1° gennaio 2012, cercando al contempo soluzioni e criteri ben definiti per quei produttori che non avranno completato il processo di adeguamento entro il 1° gennaio 2012, come riferito nei due emendamenti che il mio gruppo ha appoggiato. Secondo gli autori, la tesi centrale a favore dell’adozione di questa risoluzione, oltre al benessere degli animali e alla competitività, è il fatto che il periodo di transizione per adeguarsi era ben noto a tutti e indicato nella direttiva e l’improrogabilità della scadenza. Mi auguro che gli Stati membri che accettano questa linea di pensiero e votano a favore della risoluzione siano altrettanto determinati e in accordo al momento di votare contro qualsiasi ulteriore periodo di adeguamento dopo il 2013 per la differenziazione dei pagamenti diretti nell’Unione europea, in quanto il termine del 2013 era già previsto dal trattato. Questi erano i termini e non credo dovremmo cambiarli.
costep_2010-12-16_4_27	Signor Presidente, è fuori discussione il fatto che gli allevatori si devono adeguare alla direttiva del 1999 e comprendiamo le ragioni di quanti hanno già investito nell’ammodernamento delle gabbie. Non stiamo però discutendo sul fatto di concedere più tempo ad alcuni allevatori piuttosto che ad altri, come detto da un collega prima di me, ma sulla fissazione degli stessi termini per tutti per soddisfare i requisiti e gli standard stabiliti. I termini produzione illegale e attenzione al consumatore suonano molto bene, ma vorrei sapere perché non dimostriamo la stessa determinazione anche nella tutela del consumatore contro la vendita di uova importate prodotti in condizioni che non rispettano gli standard previsti nell’Unione europea. Cerco sempre di capire la situazione dei diversi gruppi di allevatori nei diversi paesi e sostengo le soluzioni volte ad aiutarli, in quanto so che si trovano in una situazione molto difficile in termini di entrate. È n peccato che alcuni miei onorevoli colleghi non condividano questo punto di vista.
costep_2011-01-17_18_38	Sono davvero lieta che il Parlamento europeo esamini oggi il tema dell’adozione, che mi sta particolarmente a cuore. Ci consente di trattare, a titolo obbligatorio, l’esplicito riferimento ai bambini nella Carta dei diritti fondamentali e all’articolo 3 del TUE. L’adozione internazionale può significare l’opportunità di una vita normale e di una famiglia felice per tanti minori abbandonati che, per ragioni di età o di salute, nel loro paese non verrebbero adottati da nessuno. Oggi, in Europa, nei paesi in cui l’aborto è consentito e facilmente praticabile, i bambini adottabili sono pochi; in altri paesi sono invece numerosi e, eccezion fatta per i più piccoli, non hanno alcuna possibilità di trovare una famiglia. È poi in crescita il numero di coppie in difficoltà ad avere figli o con problematiche di fertilità incurabili. Accolgo quindi con entusiasmo il lavoro svolto dalla Commissione in questo campo. Gli Stati membri devono concordare una semplificazione procedurale che eviti lungaggini e complicazioni, senza dimenticare la necessità di istituire sistemi di protezione e monitoraggio che prevengano la tratta di minori.
costep_2011-01-19_7_101	La direttiva concernente l’applicazione dei diritti dei pazienti relativi all’assistenza transfrontaliera costituisce un documento fondamentale per i cittadini dell’UE; ho dunque seguito con grande attenzione il lavoro svolto in proposito. Noto con piacere che la direttiva riconosce ai pazienti il diritto di scegliere il luogo in cui ricevere le cure necessarie. In questo modo si rafforza il mercato comune, il tema di cui più mi occupo in seno al Parlamento europeo, e si introducono aggiustamenti che tengono conto della libertà di viaggiare e lavorare in qualunque Stato membro. Il testo in esame, che potrebbe definirsi lo Schengen della sanità, disciplina aspetti quale il reciproco riconoscimento delle prescrizioni, il superamento della discriminazione dei pazienti sulla base del paese d’origine e l’eliminazione dell’obbligo di aderire al regime di assicurazione malattia estero. I farmaci e i prodotti medicinali contraffatti pongono un altro problema essenziale sul fronte del mercato comune. La direttiva mette in risalto la gravità del fenomeno, soprattutto in relazione all’assistenza sanitaria transfrontaliera, e lo stesso può dirsi del turismo sanitario. Il testo affronta il problema disponendo che i costi delle cure vengano rimborsati entro il massimale garantito nel paese di origine oppure, laddove i costi del trattamento o della procedura siano inferiori, che vengano rimborsati le spese effettivamente sostenute. Le soluzioni introdotte contribuiranno a migliorare la situazione dei pazienti nell’Unione europea e rafforzeranno il mercato unico; ho pertanto votato a favore della direttiva.
costep_2011-03-09_11_41	Signor Presidente, la risoluzione frutto della discussione sull’economia reale merita un nostro maggiore sostegno. L’ultimo periodo è stato caratterizzato principalmente dalla sfida che la globalizzazione ha rappresentato per la politica industriale europea e per la produzione effettiva in Europa. Come raggiungere gli obiettivi della strategia Europa 2020, in modo particolare creare occupazione e resistere alla delocalizzazione della politica industriale, è una questione fondamentale che è stata trattata durante la discussione sull’oggetto della risoluzione. Per rispondere alla domanda sull’ipotesi che l’Europa debba perdere le proprie industrie tradizionali direi che questo non deve accadere, come la discussione sulle piccole e medie imprese tenutasi nel corso dell’ultima tornata ha dimostrato. La disponibilità di materie prime, incluse le materie prime per la produzione di energia, è una sfida seria. Dobbiamo prestare molta attenzione alle innovazioni e all’impiego dei risultati della ricerca scientifica a livello industriale. Un altro compito importante consiste nello sfruttare le sinergie esistenti fra le diverse aree della politica dell’Unione europea, ivi incluse quelle che sussistono fra la politica industriale/agricola e, ad esempio, quella commerciale. Grazie.
costep_2011-06-08_13_18	Signora Presidente, il partenariato tra l’Unione europea e la Russia implica responsabilità, anche verso i paesi terzi. Desidero richiamare l’attenzione della Commissione sul paragrafo della risoluzione che esorta la Russia a non sfruttare l’approvvigionamento energetico come strumento per influenzare la politica dei paesi limitrofi. Questo è quanto è accaduto nel caso dell’Ucraina, dove il Primo ministro russo Putin ha dichiarato apertamente, in occasione di un incontro con il suo omologo ucraino Azarov, che avrebbe offerto prezzi più bassi e una rinegoziazione del contratto del gas solamente se l’Ucraina avesse aderito all’unione doganale con Russia, Bielorussia e Kazakistan, abbandonando così piani e aspirazioni europei. Si tratta di un vero e proprio ricatto: se il contratto non viene rinegoziato, i prezzi del gas sul confine Russia-Ucraina potrebbero raggiungere i 500 euro per 1 000 m3. L’Ucraina paga già i prezzi più alti in Europa per il gas russo, nonostante sia il paese più vicino alla fonte. La situazione potrebbe generare una grave crisi socio-economica in Ucraina. L’UE non deve scordare i suoi obblighi nei confronti dell’Ucraina, dal momento che sta negoziando con successo l’adesione dell’ex-repubblica sovietica in un’area di libero scambio o la creazione di una nuova area. L’UE nel prossimo futuro, inoltre, avvierà relazioni con l’Ucraina, paese che verrà considerato un alleato comunitario. Faccio appello alla Commissione, affinché chieda esplicitamente a Mosca di interrompere e porre definitivamente fine a tali pratiche.
costep_2011-06-08_7_210	Dal momento che l’Unione europea è il secondo partner commerciale del Canada e che il Canada è un importante partner europeo in ambito di investimenti diretti esteri, ho votato a favore della proposta di risoluzione sulle relazioni commerciali UE-Canada. Nel contempo, desidero sottolineare che la Polonia è il principale partner commerciale del Canada fra i paesi dell’Europa centro-orientale e, da una decina d’anni, mantiene un’eccedenza commerciale bilaterale che cresce di anno in anno. La votazione odierna è un passo avanti fondamentale di buon auspicio per il futuro.
costep_2011-06-23_14_517	Come dimostrato dagli eventi dello scorso anno, il Patto di stabilità e crescita, che avrebbe dovuto rappresentare uno strumento efficace per impedire agli Stati membri di violare le politiche macroeconomiche dell’area euro, ha avuto poco successo, per usare termini eufemistici. In larga misura, il fallimento è legato al fatto che gli Stati membri sapevano di non andare incontro a sanzioni, dato che i meccanismi sanzionatori previsti dal sistema non avevano applicazione automatica. Le misure proposte vertono principalmente sul rafforzamento del coordinamento della politica fiscale dei singoli Stati membri e sull’applicazione automatica di sanzioni più pesanti volte a indurre i paesi a seguire una disciplina macroeconomica più rigida.
costep_1997-05-28_8_6	Signor Presidente, è risaputo che le politiche sociali sull’occupazione e le politiche di bilancio sono ineluttabilmente legate al gettito fiscale. La frode e l’evasione fiscale, la complessità dei sistemi tributari, l’insufficienza dei meccanismi di scambio delle informazioni, l’aumento del carico fiscale sul fattore lavoro, la proliferazione di zone off-shore e di regimi fiscali più favorevoli, nonché gli ostacoli alla circolazione dei capitali dovuti, tra le altre cose, alla disparità delle regole di definizione della base imponibile e delle aliquote di tassazione, delle royalties e del risparmio sono certamente fattori che stanno alla base del fenomeno della concorrenza fiscale. La soluzione efficace di tali questioni è un’esigenza irrinunciabile per tutti coloro che, come me, ritengono che un mercato unico, libero ed equo, non possa fare a meno di regimi fiscali anch'essi giusti, equi e neutrali. Come sia possibile superare tali difficoltà era quanto speravamo di trovare nella relazione in esame. Purtroppo non è stato proprio così. In realtà, abbiamo constatato che in questo contesto non vi è un approfondimento del Trattato dell’Unione europea, il quale contiene soluzioni che, se venissero attuate, potrebbero porre rimedio ai problemi causati dall’erosione fiscale, che le istituzioni comunitarie finora non sono state in grado di superare. Ci riferiamo alle disposizioni di cui all’articolo 220 sulla stipulazione di accordi bilaterali in materia fiscale. Come ben sappiamo, tali accordi contemplano tutte le categorie di redditi, mirano ad eliminare la doppia imposizione, armonizzano a livello bilaterale le aliquote di tassazione applicate alla fonte e nel luogo di residenza ed evitano distorsioni nell’imposizione fiscale. Da quanto mi risulta, non è stata fatta un’analisi, né, soprattutto, un bilancio sull’adozione e l’applicazione dei suddetti accordi nello spazio comunitario. Mi pongo e pongo all’Assemblea il problema dell’avanzata di meccanismi, quali l’alterazione della regola dell’unanimità in materia fiscale, senza che siano state analizzate in concreto le conseguenze politiche e pratiche delle convenzioni in questione. Per il momento il cammino comunitario non è andato oltre la normativa sui dividendi, sui processi di concentrazione industriale e sui costi di trasferimento fra società consociate. L’armonizzazione della tassazione praticata sugli interessi è ferma da lunghi anni nei corridoi della politica. Ritengo, pertanto, che le proposte già sperimentate senza effetti rilevanti vadano ripresentate in veste rinnovata. Altrimenti non rappresenteranno, a mio avviso, una risposta adeguata. In tali circostanze, l’effettiva creazione di un mercato unico, la lotta alla disoccupazione, il miglioramento delle condizioni sociali e la rimozione degli ostacoli alla libera circolazione si raggiungono attraverso una politica di coordinamento e di incentivi alla stipulazione di accordi bilaterali in materia fiscale. Quando, come in questa occasione, viene chiamata in causa la sovranità fiscale devono prevalere, a mio giudizio, la concertazione ed il consenso.
costep_1997-06-25_8_20	Signor Presidente, onorevoli colleghi, in fondo, quella che si chiama società dell’informazione è il risultato di un processo obiettivo della rivoluzione tecnologica che si è concretizzato principalmente a livello delle tecniche di informazione e di comunicazione. È il risultato dell’introduzione di nuove tecnologie, servizi ed innovazioni che avviene a ritmo quasi allucinante. È, certamente, il risultato di conquiste dell’umanità. Però queste conquiste, che sono state accelerate da interessi egoisti e dal motore rappresentato dagli affari, sono state fatte proprie da coloro che le accelerano e la loro utilizzazione è ben lungi dall’andare a beneficio di tutta l’umanità. Anzi, ci preoccupa molto il ruolo che questo processo può avere nell’accentuare - e persino nell’aggravare - gli squilibri sociali già così gravi e marcati. In effetti ci sembra evidente che, così come è costruita, la società dell’informazione aggrava e acuisce questi squilibri attraverso il dualismo che si crea tra coloro che vi hanno accesso e coloro che ne sono lontani o addirittura esclusi. Gli emendamenti che abbiamo approvato per quanto attiene alla relazione dell’on. Boogerd-Quaak cercano di riflettere questa preoccupazione e, se saranno accolti, ci indurranno a votare a favore della relazione stessa come faremo per quanto concerne quelle dei colleghi Hendrick, Rübig e Ahlqvist, con i quali ci congratuliamo per il lavoro realizzato. Per concludere non posso, né voglio tacere un allarme contro la minaccia di compatibilizzazione di vari tipi di analfabetismo che è insita nella società dell’informazione così come si sviluppa: l’analfabetismo di coloro che non imparano neppure a leggere, a scrivere e a fare di conto, perché sono obbligati a vivere ancora in un secolo passato già da molti secoli e che costituiranno una parte significativa dei molti e sempre più numerosi strati sociali centrifugati dall’accesso alle nuove tecnologie; -l’analfabetismo di coloro che disimparano rapidamente a leggere, a scrivere e a fare di conto, perché sono passati al solo saper cliccare con un mouse - sicuramente in maniera eccellente -, e che vivranno già in un mondo futuro, in un mondo futuro al quale aspiro, ma io combatto affinché non sia così, perché dividerà ancora più gli uomini, tenendo alla base una quantità sempre più ampia dello spettro sociale gli esseri «subumani, e, all’altro estremo, i «superuomini informatici che non conoscono Rimbaud e sono indifferenti agli orrori dell’economia.
costep_1997-07-14_5_9	Signor Presidente, onorevoli colleghi, come ben sapete alcuni giorni fa la Commissaria Bonino, in una conferenza stampa, ha reso noto che si sono verificati casi di esportazione illegale di carne bovina proveniente dal Regno Unito. Ritengo, per varie ragioni, che questo tema debba essere discusso in plenaria. In primo luogo le informazioni fornite dalla Commissaria sono state imprecise ed incomplete, fatto che ha contribuito ad un aggravarsi delle speculazioni giornalistiche, nonché ad un aumento generalizzato della preoccupazione tra la popolazione. D’altra parte è stata la stessa associazione europea per la tutela dei consumatori a dare risonanza all’episodio. In secondo luogo, inoltre, le informazioni della Commissione sono state tardive, dal momento che il Comitato veterinario permanente aveva messo al corrente la Commissione dei fatti divulgati nella conferenza stampa già due mesi prima. In terzo luogo, se la Commissaria fornisce notizie, per quanto incomplete e poco dettagliate, agli organi di informazione, tanto più dovrebbe farlo davanti a quest'Assemblea. E, se possibile, in modo esauriente. In quarto luogo, sono proprio situazioni di questo genere che hanno contribuito a far assumere alla crisi della mucca pazza le proporzioni che ha assunto. È indispensabile non ripetere gli errori del passato e discutere fin d’ora di questa situazione. In quinto luogo ritengo che il tema affrontato dalla Commissaria Bonino non rientri nell’ambito delle competenze della commissione incaricata di seguire la crisi dell’ESB. Non c'è relazione tra le due cose! Per questo insieme di ragioni vorrei pregare gli onorevoli colleghi di aderire alla nostra proposta di includere nell’ordine dei lavori di giovedì una dichiarazione della Commissione sulla questione delle esportazioni illegali di carne bovina proveniente dal Regno Unito.
costep_1997-07-18_5_8	Signor Presidente, signor Commissario, onorevoli colleghi, la posizione assunta dalla relatrice Leperre-Verrier e da altri parlamentari, in particolare dalla onorevole Pack, che ha guidato l’intera procedura, di vincolare l’approvazione del Parlamento ad un aumento del bilancio di SOCRATES è pienamente giustificata. È necessario tener presente l’impatto fatale che può avere sul successo dell’ampliamento un cattivo inizio nei settori della formazione e dell’istruzione, essenziali per aprire il cammino all’ampliamento nelle altre aree, la cui buona riuscita sta a cuore a tutti i fautori dell’Europa unita. Se l’incremento delle risorse di SOCRATES non raggiungerà almeno i 100 mecu, l’estensione ai PECO avrà conseguenze più negative che positive. Ho già affermato l’altro ieri in plenaria che il Consiglio non può con una mano dare i programmi e con l’altra togliere gli strumenti. Pertanto non insisterò oltre su questo punto e approfitterò invece dell’occasione per sottolineare che, tra gli obiettivi di SOCRATES, sono comprese azioni per l’apprendimento delle lingue, fondamentali per creare un clima di comprensione tra i quindici Stati membri ed i candidati all’adesione. L’insegnamento delle lingue, anzi, più in generale, un’effettiva politica europea in materia, richiede un’attenzione immediata da parte delle istituzioni. Una questione così fondamentale, sia per la tutela delle identità che per il normale funzionamento della comunicazione transnazionale, nonché per l’efficacia delle istituzioni europee, non può essere lasciata alla libera iniziativa di alcuni Stati membri che, di fronte alla mancanza di un quadro politico comunitario, potrebbero lasciarsi tentare dal trasformare i propri interessi in diritti acquisiti. D’altronde, è indispensabile un coordinamento tra i vari organi che si occupano del problema di una politica europea delle lingue, sia all’interno che all’esterno delle istituzioni. Mi auguro che la commissione per la cultura occupi il posto che le compete nel gruppo di lavoro interistituzionale sulle lingue, presieduto da un vicepresidente di quest'Aula. Spero infine che la conferenza La costellazione linguistica in Europa, che si svolgerà a breve termine in Lussemburgo, possa contare su un serio contributo da parte di tutte le Direzioni Generali comunitarie interessate al tema, in modo che si arrivi in breve tempo, signor Presidente, ad una politica europea delle lingue basata sul consenso allargato e su solidi criteri scientifici, politici e funzionali.
costep_1997-11-05_5_17	Signora Presidente, signor Commissario credo che, nonostante tutto, le relazioni internazionali non siano sempre una giungla. Quantunque si tratti di una relazione iniziale, desidero esprimere la mia generale soddisfazione per il documento della onorevole Fraga Estévez; su alcuni punti non sono però in totale sintonia con quanto ella sostiene. Credo si tratti di un primo contributo e il Parlamento europeo fa bene a buttarsi in lizza, a voler guidare questo dibattito e a definire la propria posizione rispetto alla discussione sulla futura politica comune della pesca dopo il 2002. Vorrei soffermarmi nel concreto su tre punti specifici. In primo luogo, la questione degli accordi internazionali di pesca. Desidero esprimere una riserva di principio sulla rinazionalizzazione della politica comune della pesca. Trovo che, effettivamente, far ricadere il pagamento degli accordi internazionale di pesca sul bilancio di ogni singolo Stato membro, assoggettando tali accordi ai vincoli di bilancio nazionali, anche se nell’immediato può costituire una soluzione ai problemi, alle difficoltà e ai dubbi di quanti rimettono in discussione tali accordi, significa, a parer mio, aprire una breccia nella responsabilizzazione della Commissione su un aspetto chiave della politica comune della pesca, ossia gli accordi internazionali di pesca. Pertanto l’applicazione del principio di sussidiarietà deve limitarsi alla componente privata, alle organizzazioni di produttori, al dialogo fra armatori, eventualmente con l’appoggio delle regioni, ma senza rinazionalizzare la negoziazione globale di detti accordi internazionali di pesca. Toccherò un secondo punto, relativo alla politica strutturale (non posso esimermi dal citare il documento Agenda 2000) per denunciare l’insufficiente considerazione della pesca nel quadro dell’Agenda 2000 nonché l’eccessiva rigidità nella separazione fra Obiettivo 1 e 2 nel quadro tracciato che valorizza l’Obiettivo strettamente di sviluppo, il che metterà la pesca in posizione secondaria e marginale nei futuri quadri comunitari di sostegno. Una terza osservazione verte sull’equilibrio fra flotta e risorse. Non reputo che l’equilibrio fra la capacità della flotta e risorse ittiche sia l’unico modo di ridurre le catture, benché io sia favorevole alla fissazione ed al conseguimento - sottolineo conseguimento - degli Obiettivi dei programmi di orientamento pluriennale. Occorre però sottolineare che la riduzione dello sforzo di pesca può ugualmente attuarsi con la riduzione delle giornate di pesca, con il controllo degli scarti, con misure tecniche di conservazione, con la protezione degli stock ittici. Siamo infine favorevoli alla valorizzazione della componente ambientale, in particolare all’approccio introdotto dal principio di precauzione, citato nel progetto di relazione nonché alla salvaguardia del principio di stabilità relativa. Perché, in fondo, se non preserviamo la pesca, non ci saranno pescatori in futuro per discutere di politica comune della pesca dopo il 2002.
costep_1997-12-16_7_17	Signor Presidente, il quinto programma quadro è un evidente progresso rispetto al quarto programma. Convoglia le priorità e nel definirle tiene conto dell’interazione scienza/società. Proponendo un aumento del bilancio per il prossimo quinquennio riconosce il ruolo centrale della ricerca per il benessere dei cittadini, per lo sviluppo economico e per la competitività europea. Vorrei comunque sottolineare che nella distribuzione dei fondi per le azioni, l’eccessiva concentrazione sulla prima azione preoccupa paesi come il Portogallo. Per il mio paese, le azioni di cooperazione internazionale e di valorizzazione dei risultati continuano a essere fondamentali. Ovviamente le prospettive differiscono da uno Stato membro all’altro e questo si palesa con la difficoltà al raggiungere un accordo nel corso dell’ultimo Consiglio ricerca. La divergenza esiste soprattutto fra paesi che attribuiscono alla ricerca una posizione centrale e vogliono che essa si concentri su prodotti da sviluppare e altri, come il Portogallo, per i quali lo sviluppo e il trasferimento di tecnologie debbono essere la preoccupazione principale esattamente come la mobilità tra borsisti e ricercatori. Infatti soltanto così potranno garantire la loro partecipazione al miglioramento dell’efficacia della politica europea di ricerca. Vorrei attirare l’attenzione su due aspetti che volevo introdurre nel progetto di relazione del programma quadro, uno di essi è stato ripreso dalla commissione per la ricerca, lo sviluppo tecnologico e l’energia, l’altro è stato respinto. Il primo, che si ritrova nella relazione, riguarda l’importanza di inserire la ricerca socioeconomica nella prima azione del quinto programma. Di fronte ai sempre più complicati problemi europei di razzismo, di xenofobia, di disoccupazione, di sviluppo sostenibile, di bioetica e di salute pubblica, lo sviluppo della dimensione sociale della ricerca è una priorità politica. Il secondo riguarda l’urgenza di sviluppare una politica fortemente integrata delle scienze e tecnologie del mare, che apra il cammino a una vera politica europea degli oceani. Purtroppo, non sono riuscito a far inserire questa mia proposta. Concludo, signor Presidente, ricordando che con le mie proposte sull’oceano, con la firma da parte dell’Unione della convenzione delle Nazioni unite sugli oceani, con i lavori della commissione indipendente per gli oceani, con l’Expo 98 a Lisbona, sono certa che si stia creando un clima propizio perché uno di questi giorni ci cada in braccio come un frutto maturo l’auspicata Agenzia europea degli oceani.
costep_1998-03-30_6_14	Signor Presidente, questa è la seconda tornata consecutiva in cui il turismo assume un certo rilievo. Nella precedente tornata abbiamo discusso il tema «il turismo e l’euro, o viceversa; in questa, il tema della «tutela dei turisti in quanto consumatori tramite l’interessante relazione dell’onorevole Aparicio Sánchez, al quale esprimo il mio apprezzamento il lavoro svolto. Ritengo importante sottolineare soprattutto che la suddetta tutela passa attraverso la conoscenza e il rispetto dei contratti che i turisti sottoscrivono con le agenzie e gli agenti turistici e con i vettori. A questo proposito esistono situazioni inaccettabili che debbono essere prevenute; sussiste per esempio la necessità di informazioni trasparenti sui prezzi, sulla validità, sulle modifiche e i rimborsi, sul peso autorizzato per i bagagli, eccetera. Per quanto attiene ai vettori aerei è importante la questione dell’utilizzo di aerei di altre compagnie. Nel settore dei trasporti, in cui i problemi della sicurezza sono molto delicati, questo tipo di cambiamenti merita una attenzione particolare e ho tentato di porlo in rilievo nel parere espresso sui trasporti aerei e gli accordi di imprese. Anche il fenomeno dell’overbooking, come afferma il relatore, richiede provvedimenti sia nel campo dei trasporti aerei che in quello alberghiero. In questo breve intervento vorrei far rilevare ancora due aspetti a cui fa riferimento anche il relatore e che ritengo rilevanti. Il primo è l’attenzione che merita il turismo rurale, soprattutto per l’impatto positivo che può avere nelle regioni periferiche e ultraperiferiche. A questo riguardo ritengo di enorme importanza sottolineare l’importanza dell’informazione culturale che deve essere associata a questo tipo di turismo. L’altro aspetto riguarda un tipo di turismo che determina una grande affluenza stagionale e/o periodica, molto superiore a quella legata ai flussi turistici, di natura irregolare. Mi riferisco al turismo religioso, che può far sì che un villaggio di poche migliaia di abitanti veda aumentare la sua popolazione annuale fino a superare i cinque milioni. È il caso di Fatima, con tutte le conseguenze che ne derivano per i servizi sanitari di base. Si tratta pertanto di un tipo di turismo che merita attenzione e protezione particolari. Infine, nel trattare il problema della tutela dei turisti, non posso esimermi di ricordare in questo momento alcuni aspetti alquanto negativi, dai quali il turismo vero e proprio deve essere liberato e che sono all’origine dell’autodifesa della società nei confronti di un certo tipo di turista. Mi riferisco al turismo legato alla pedofilia, confinato nel dimenticatoio ma che non può essere giustificato per nessun motivo e che non può essere tollerato soltanto in quanto fonte di valuta.
costep_1998-09-17_7_60	Signor Presidente, onorevoli colleghi, ancora una volta d’estate si sono verificati molti incendi di grandi proporzioni nelle foreste di diversi paesi del sud d’Europa e, in particolare, in Portogallo. Le prime parole sono ovviamente di cordoglio per le vittime e di appello agli aiuti comunitari. Oltre a quanto già contenuto nella risoluzione che chiede al Consiglio di stanziare i fondi necessari, è logico che il Parlamento esamini i vantaggi legati alla creazione di una nuova linea di bilancio per gli aiuti in caso di catastrofe. Sappiamo bene che alcuni incendi hanno origine dolosa e che altri sono resi ancor più gravi dalle alterazioni climatiche che provocano periodi di siccità prolungati e ondate di calore. Pertanto è essenziale che si punti di più sulla prevenzione; a tale fine sarà necessario un maggior appoggio da parte delle istituzioni europee che contribuisca a rendere sempre più efficace la lotta contro gli incendi boschivi. È il caso, ad esempio, delle scelte della PAC, che possono promuovere la prevenzione di queste catastrofi, e dell’esigenza di una strategia forestale europea che dovremmo affrontare, così come questo Parlamento ha sostenuto sin dall’approvazione della relazione Thomas. Perciò ho sottoscritto con alcuni colleghi la proposta di risoluzione per la quale chiediamo l’appoggio dell’Assemblea.
costep_1999-02-09_5_11	Mi congratulo con la Commissione e con la collega, onorevole Caroline Jackson, per l’iniziativa e per la relazione che rispecchiano una preoccupazione cui nessuno può essere insensibile. Si pone in particolare rilievo la preoccupazione della qualità di vita nelle zone urbane e quindi è facile capire l’esigenza di una distanza minima fra le discariche e le aree residenziali e ricreative. Per tantissime ragioni e poiché si esige ovviamente una distanza di molti chilometri, i governi non dovrebbero ignorare le preoccupazioni, come purtroppo fa il governo portoghese, riguardanti l’incenerimento o il coincenerimento dei rifiuti tossici. Infatti è inammissibile che non potendo seriamente sostenere l’assenza di rischi vengano sacrificate persone che hanno il diritto alla loro salute e alla loro vita. Relazione Castricum A4-0025/99
costep_1999-02-10_15_16	Signor Presidente, onorevoli parlamentari, come deputato proveniente da una regione dell’Unione europea ultraperiferica e produttrice di banane desidero esprimere, di fronte all’Assemblea, la protesta più veemente e la più profonda indignazione per le ritorsioni annunciate dagli Stati Uniti d’America nel quadro del nuovo contenzioso sul regime comunitario d’importazione delle banane. Desidero sottolineare il fatto che tra le regioni europee produttrici di banane si annoverano alcune delle regioni ultraperiferiche insulari in cui ancora si registra un basso livello di sviluppo economico e dove, per molte migliaia di famiglie, la produzione della banana è la principale, e talvolta unica, fonte di reddito. Nella regione autonoma di Madera avrebbero avuto la meglio pregiudizi economici, sociali ed ambientali se le Istituzioni europee avessero ceduto alle pressioni che le multinazionali, orientate e dirette dagli Stati Uniti, continuano ad esercitare sul mercato della banana, con l’unico scopo di tutelare i propri esclusivi interessi. Allo stato dei fatti dobbiamo ovviamente pretendere che l’Unione europea non faccia concessioni di sorta alle pressioni esercitate dagli Stati Uniti sui vari argomenti che verranno messi in discussione. Le Istituzioni europee dovranno ribadire, nell’ambito delle diverse istanze internazionali, la loro ferma opposizione alle misure unilaterali di ritorsioni commerciali. Le sanzioni annunciate dagli Stati Uniti nell’ambito delle misure di ritorsione hanno contorni altamente sconcertanti e cominciano già a farsi sentire effetti negativi in vari settori industriali che nulla hanno a che fare con la famigerata guerra delle banane. Appoggiamo senza riserve la posizione della Commissione, in quanto si richiama risolutamente allo spirito dei principi e delle regole dell’Organizzazione mondiale del commercio, ma riteniamo che, se gli Stati Uniti metteranno in atto le misure unilaterali previste, la Commissione debba tenersi pronta, come pare intenda fare, a rispondere con durezza e rapidità.
costep_1999-02-24_10_3	Signor Presidente, a nome della commissione per l’agricoltura e lo sviluppo rurale tengo a felicitarmi con il collega Werner Langen per l’ottimo lavoro svolto, per l’equilibrio di cui ha dato prova e per il buon senso nell’aver presentato una proposta di emendamento che invita ad espletare l’esame dei livelli impositivi ogni quattro anni, invece di cinque. È una proposta che ci trova pienamente concordi. Vi ricordo tuttavia che qui si parla di aliquote di accisa sul tabacco quando ben sappiamo che gran parte delle imposte dovute sul territorio europeo non viene riscossa. La verità è che il tabacco, come gli alcolici, è un bottino estremamente ambito dalla criminalità organizzata. in realtà chi ha presenziato alla riunione della commissione di inchiesta sul regime del transito comunitario, chi ha letto le relazione dell’UCLAF o ha sentito che nel mio stesso paese, non più tardi dell’altro giorno, sono spariti 70 container di tabacco - e il governo portoghese chiede, naturalmente, un indennizzo di 14 miliardi di scudi ad uno spedizioniere - sa quanti miliardi di imposte sfuggano al controllo finanziario della Comunità. Ciò avviene, molto spesso, con la collaborazione degli Stati membri nonché di taluni istituti europei, visto che non vengono erogati i fondi destinati all’acquisto di scanner per i controlli alle frontiere e per il controllo fisico nei porti. È senz'altro opportuno parlare di aliquote di accisa, ma sarebbe altresì auspicabile e salutare che la Commissione studiasse le modalità di controllo dei versamenti e obbligasse i colpevoli a pagare il dovuto. Un’altra lacuna che ho riscontrato nel documento della Commissione è, invero, l’assenza di un programma educativo sul tabacco e sul tabagismo destinato ai giovani che sono i potenziali fumatori.
costep_1999-09-15_11_23	Signor Presidente, onorevoli colleghi, sul problema di Timor vi è in Aula una certa unanimità di punti di vista, seppure con sfumature forse diverse. Poiché sono stato uno dei membri della missione parlamentare di osservatori che si è recata a Timor, utilizzerò comunque questo tempo di parola, anche se solo in parte. Tengo a dirvi che abbiamo svolto il nostro compito tenendo alto il nome del Parlamento europeo. La nostra è stata forse la delegazione che ha viaggiato di più sull’isola (abbiamo percorso 200 chilometri fino all’estrema punta orientale) e che ha controllato il maggior numero di sezioni elettorali. Il nostro lavoro a Timor ci è stato molto utile e ci consente oggi di portarvi queste informazioni che in realtà, lasciando l’isola, speravamo di potervi presentare in tutt' altra luce. Un lavoro a favore dei timoresi che, almeno in quel momento, si sono sentiti appoggiati e a cui non dovremo far mancare il nostro aiuto in futuro. Lo spettacolo del referendum è stato davvero impressionante! Non si vedeva nessuno per le strade, l’intera popolazione presidiava compatta le urne, dimostrando civismo, coraggio, senso democratico e amore per la libertà. È stato entusiasmante assistere a questo spettacolo per chi si considera, con fierezza, sostenitore della democrazia. I timoresi hanno dato vita a un fiore, un castello di speranze che, d’improvviso, in un soffio di violenza, è stato rovesciato e distrutto nel sangue, nella crudeltà, nella morte. Ancora una volta sono i timoresi stessi e non i politici, con il loro grido ed il loro dolore, a richiamare l’attenzione del mondo sulla loro giusta causa. E penso che questa volta Timor non sarà nuovamente dimenticata e che quel crescendo di voci a sostegno del suo popolo martire ed eroico non si attenuerà se non con il raggiungimento della libertà, quando Timor potrà assicurare alla sua gente felicità e progresso.
costep_1999-10-27_8_2	Signor Presidente, il programma CULTURA 2000 andrà a sostituire quale strumento unico i programmi ARIANNA, CALEIDOSCOPIO e RAFFAELLO, che hanno reso servizi rilevanti alla causa della cultura europea e il cui successo è stato unanimemente riconosciuto. Grazie alle attività sviluppatesi all’interno dei rispettivi ambiti, è stato offerto a molti cittadini europei, che altrimenti non avrebbero avuto tale possibilità, l’accesso ad una vasta gamma di beni e valori della creazione culturale. Come strumento unico di finanziamento e programmazione a favore della cooperazione, CULTURA 2000 enuncia un insieme di obiettivi che mirano a dare una risposta - migliore e più esauriente - a tali necessità, riuscendo così a rappresentare un passo decisivo verso una politica culturale europea degna di tale nome, ovvero uno strumento che permetta il contatto costante, interattivo e fecondo fra le culture dei vari paesi membri, in modo tale che la varietà delle aree considerate e la multidisciplinarietà delle realizzazioni diventino sempre più un elemento vivificante dell’humus dell’identità europea, senza pregiudicare il pluralismo e la specificità essenziale di tali culture. Sebbene quanti sono intervenuti nelle varie fasi del processo avessero ben presenti queste preoccupazioni, si è verificato che i punti di vista di Consiglio e Commissione, da un lato, e Parlamento, dall’altro, non fossero completamente in sintonia. Ma visto che, nel frattempo, si è già percorso un notevole tratto di strada, conviene riferire in tutta franchezza alcune delle divergenze principali. Dobbiamo citare l’aspetto finanziario, la questione relativa ad una frammentazione o polverizzazione delle azioni ritenuta eccessiva e considerata suscettibile di diminuire la visibilità dell’Unione e, di conseguenza, la questione riguardante l’opzione di privilegiare linee che sostengano una maggiore dimensione e spettacolarità delle iniziative, per cui è stata prevista la partecipazione di agenti e operatori culturali coinvolgendo un numero minimo di paesi piuttosto elevato, cosa che, a nostro avviso, comporterebbe un serio rischio di ipertrofia per alcune reti di operatori culturali, poiché attribuirebbe loro una concentrazione eccessiva di mezzi e poteri e metterebbe in pericolo, in tal modo, il normale funzionamento, e persino l’esistenza, di molte delle restanti reti. Coerentemente con la relazione Mouskouri, che questo Parlamento a ragion veduta aveva approvato, la raccomandazione che ho l’onore di sottoscrivere chiede di rafforzare la dotazione finanziaria di 167 milioni di euro, prevista inizialmente, portandola a 250 milioni. Non c' è dubbio sul fatto che tanto il Consiglio, quanto la Commissione siano sensibili alle grandi necessità che si fanno sentire in tutti i settori contemplati dal programma, né che esista una grande volontà di trovare soluzioni soddisfacenti in tal senso. Passando adesso agli altri aspetti di contrasto, possiamo dire che l’esperienza insegna che quanto maggiore è il numero di Stati partecipanti, tanto più elevato è il rischio che vengano meno le caratteristiche dei singoli progetti iniziali. Ora, in linea di principio, ogni progetto iniziale risponde ad esigenze sentite concretamente da un determinato gruppo di cittadini. Dall’altro lato è evidente che esistono grandi dislivelli, dovuti a circostanze di tempo, modo e luogo, quanto alla possibilità di accesso dei cittadini dei vari paesi europei a fruire dei valori della cultura. Questo aspetto tende a risultare ancora più complesso in prospettiva dell’ampliamento, in gran parte preparato e anticipato proprio a livello di contatti culturali. È per questo motivo che si è prevista la possibilità di sostenere azioni di medie e, persino, di piccole dimensioni, di cui possa beneficiare il maggior numero possibile di cittadini dell’Unione europea, usufruendo in tal modo di un coinvolgimento più diretto. A poco varrà, infatti, la visibilità se non ci sarà un’intima adesione alla vita e alle proposte culturali. In tal senso sono state fatte alcune concessioni, accettando di fissare a tre il numero minimo di Stati partecipanti per la coorganizzazione di progetti specifici e a cinque quello per accordi di cooperazione culturale e di grande portata, cercando di trovare il modo di rendere più flessibili i dispositivi di inquadramento. Va sottolineato anche l’intuito dimostrato nel risvegliare nuove sinergie e nuovi impulsi creativi, senza pregiudicare un approccio settoriale alle azioni. Bisogna procedere con urgenza. Un enorme numero di agenti e operatori culturali rimarrà sprovvisto di qualsiasi tipo di mezzo per portare avanti l’azione, di inestimabile valore, che svolge, se questo dossier non verrà concluso entro la fine del corrente anno, in modo da permettere l’entrata in vigore del programma già al principio dell’anno prossimo. Le date previste per la conciliazione non escludono tale possibilità, dal momento che, del resto, tale procedura si svolgerà parallelamente a quella relativa al programma GIOVENTÙ, sebbene in totale autonomia rispetto a quest' ultima. Sappiamo tutti che le nostre coordinate culturali hanno a che fare col nostro modo di esistere in quanto europei e che un’azione di fondo legata alla vita culturale nelle sue molteplici espressioni è una condizione sine qua non per rafforzare la consapevolezza della nostra identità europea. Se questa dimensione non troverà piena realizzazione, la stessa unione politica poggerà su piedi di fango. Solo la cultura può costituire uno stabile fondamento. Pertanto dovrà esserci una maggior partecipazione dei cittadini ed un maggiore accesso alle iniziative culturali. Concludo il mio intervento auspicando che l’azione del Parlamento possa contribuire in modo rilevante al raggiungimento di tale risultato.
costep_1999-12-15_6_46	Occorre trarre i debiti insegnamenti dalla mancanza di risultati del Vertice ministeriale di Seattle, destinato a definire l’agenda del Millennium Round a livello di Organizzazione mondiale del commercio. L’insuccesso dei negoziati, che giudichiamo positivamente, non è dovuto a semplici incidenti di percorso, più o meno contingenti. A suo tempo abbiamo avvertito della necessità di fare un bilancio delle conseguenze dell’Uruguay Round. Abbiamo anche proposto una moratoria per l’avvio dei negoziati, in modo che fosse possibile stilare tale bilancio e, conseguentemente, riflettere in modo concreto sulla strada su cui sono avviate le relazioni commerciali internazionali. Ci è sempre apparsa chiara la scarsa trasparenza dei metodi seguiti. A nostro giudizio erano - e sono - particolarmente evidenti le conseguenze negative per i paesi più poveri del pianeta. Non abbiamo sottovalutato le loro preoccupazioni né le loro ragioni. Eravamo inoltre coscienti della crescente e generale preoccupazione dell’opinione pubblica mondiale di fronte ad una globalizzazione generatrice di disuguaglianze ed ingiustizie, in quanto essenzialmente determinata dalle regole del mercato e quindi dagli interessi che lo dominano. Oggi, constatando l’insuccesso cui abbiamo fatto cenno, si impone più che mai, prima della ripresa dei negoziati, la riflessione da noi proposta. È imprescindibile avviare in modo concreto una profonda riforma dell’OMC. Appare essenziale prevedere deroghe alle regole su cui si fonda. È fondamentale dar corpo ad un’intesa seria e profonda con i paesi in via di sviluppo, rispettosa del loro diritto al progresso economico e sociale. Non si può fare a meno, in ultimo, di definire un nuovo ordinamento negli scambi commerciali - nel contesto di una globalizzazione fondata sul progresso e sulla solidarietà - rispettoso dei diritti politici fondamentali, del progresso sociale e della tutela dell’ambiente.
costep_2000-03-15_3_28	In primo luogo, respingiamo i principi secondo i quali è consentito alla generalità degli Stati membri produrre cioccolato utilizzando una percentuale di grasso vegetale diverso dal burro di cacao. Questo per ragioni di salvaguardia degli interessi legittimi dei paesi produttori di cacao, nonché di difesa dei consumatori. Non vi è alcun dubbio, infatti, che una misura del genere avrà inevitabilmente ripercussioni negative sui paesi produttori di cacao, cui va ad aggiungersi un altro fattore determinante, che è alla base della nostra posizione, cioè il fatto che non si è neppure preso in considerazione uno studio sull’impatto di tale misura sui paesi in via di sviluppo produttori di cacao. Anzitutto, la fissazione di un limite del 5 percento per la presenza di grassi vegetali nel cioccolato, diversi dal burro di cacao, costituisce un precedente pericoloso, perché potrebbe non solo condurre entro breve tempo ad una loro utilizzazione in percentuale superiore a quella attualmente fissata, ma anche aprire le porte, in futuro, alla fabbricazione di cioccolato con altri tipi di grassi inclusi, al limite, quelli ottenuti per modificazione genetica. Resta inoltre senza dubbio da definire un metodo di analisi rigoroso che permetta di determinare l’effettiva quantità di tali grassi presente nel cioccolato, tenendo conto del fatto che non è obbligatoria un’etichettatura che permetta perlomeno di distinguere chiaramente il cioccolato genuino, ottenuto solo con burro di cacao, da quello contenente altri grassi.
costep_2000-05-17_6_19	L’interoperabilità delle ferrovie europee come forma di rivitalizzazione e sviluppo del settore a livello internazionale, per meglio rispondere alle necessità degli utenti, nonché come strumento di difesa dell’ambiente, non può non suscitare il nostro appoggio. Troviamo tuttavia che nei testi in discussione non siano debitamente salvaguardate le soluzioni ai problemi che ne derivano per i lavoratori del settore. Non ignoriamo neppure il fatto che le proposte attualmente in discussione fanno parte di un pacchetto di misure volte alla liberalizzazione del settore, né possiamo fare a meno di nutrire preoccupazione al riguardo, dal momento che le esperienze in tal senso portate avanti finora hanno condotto al degrado delle condizioni di sicurezza e al deterioramento delle condizioni sociali dei lavoratori. Relazione Savary A5-0112/2000
costep_2000-07-05_4_72	È positivo che ci si preoccupi di intensificare la lotta contro il riciclaggio, non solo nell’ambito dei reati connessi al traffico di stupefacenti, come faceva la direttiva precedente, bensì anche nell’ambito di attività legate alla criminalità organizzata e ad una gamma più vasta di antecedenti (frode, corruzione o altre attività illegali a danno degli interessi finanziari dell’Unione). Tuttavia la proposta di direttiva presenta alcuni aspetti discutibili, in particolare dove mette in discussione il segreto professionale cui sono tenute determinate categorie professionali, in special modo gli avvocati, e non istituisce gli stessi obblighi di segnalazione di operazioni sospette per attività dai profitti elevati svolte da professionisti quali commercianti di articoli di lusso, banditori d’asta, funzionari di dogana ed altri. Il relatore indica strade leggermente diverse da quelle della proposta di direttiva, pur appoggiandola nel suo complesso. Ad ogni modo, non viene toccata la grande questione di fondo della liberalizzazione dei mercati finanziari e dei movimenti di capitali, ragion per cui gli effetti pratici della direttiva continueranno ad essere scarsi. Da queste considerazioni deriva la mia astensione.
costep_2000-07-06_10_13	Signora Presidente, la nostra collega onorevole Maij-Weggen ha ragione a definire la situazione catastrofica. Si tratta, infatti, di una situazione complicata, con molti morti, che merita la seguente riflessione: perché comunità che convivevano in modo relativamente pacifico hanno subito quest'improvvisa evoluzione sfociata in un tale livello di tensione e di minacce? Ritengo che dietro queste azioni si stiano muovendo alcune forze e la somiglianza che si nota fra quello che accade oggi nelle Molucche e quello che succedeva ieri a Timor est è molto significativa. In effetti, dietro questi movimenti ci sono delle forze che vogliono sabotare gli sforzi di democratizzazione del presidente Wahid, forze che dobbiamo capire e combattere. Da questo punto di vista, credo che siano molto opportuni i riferimenti inseriti nella risoluzione di compromesso che è stata presentata e che merita tutto il nostro appoggio. Pena di morte negli Stati Uniti
costep_2000-11-30_2_56	Questa relazione è particolarmente grave e il Parlamento, approvandola, dimostra di voler sostenere il rafforzamento della militarizzazione dell’Unione europea, in quanto persegue l’obiettivo di mettere in piedi, entro il 2003, una forza di reazione rapida di 50.000-60.000 uomini, in grado di mobilitarsi in 60 giorni e di essere attiva durante per anno, dotandola dei mezzi aerei e marittimi adeguati; insiste sullo sviluppo delle risorse e delle capacità militari dell’Unione europea e sull’impegno degli Stati membri al fine di colmare le lacune esistenti in materia, come si è appena fatto nel settore del trasporto aereo strategico, dei missili crociera e dei satelliti di riconoscimento e navigazione. Altrettanto grave è la pretesa che uno Stato che non desidera partecipare a una missione sia obbligato a pagare un contributo finanziario che sarà ripartito tra gli Stati che partecipano alla guerra. Merita riprovazione anche la soddisfazione per l’accordo quadro firmato a Farnborough, tra sei Stati membri, in quanto favorirà la ristrutturazione delle industrie di difesa in Europa, ponendo l’accento su una politica spaziale che abbraccia gli aspetti civili e militari dell’utilizzo dello spazio e che ingloba i mezzi nazionali e multinazionali di cui dispone nel settore militare. Infine, come si rileva nella relazione, si fa notare che, a Nizza, potranno essere istituiti gli organi definitivi della PESCD - Comitato militare e stato maggiore militare - con competenze e poteri decisionali che permettano di progredire ancor più rapidamente nella realizzazione della politica di sicurezza e difesa comune. Di conseguenza, non possiamo non esprimere un voto contrario.
costep_2000-12-14_8_6	Signor Presidente, finalmente il Parlamento ha inserito all’ordine del giorno l’Africa australe e in particolare il Mozambico, ovvero uno dei paesi più poveri al mondo che, come sappiamo, da un anno a questa parte è devastato da una catastrofe naturale incommensurabile. Com' è noto, il Mozambico è situato in uno dei punti più caldi e sensibili del continente africano, in cui una qualsiasi scintilla può scatenare di nuovo una guerra dalle conseguenze inimmaginabili. È fondamentale che la comunità internazionale eserciti il suo diritto di vigilanza democratica, inteso non come ingerenza nelle questioni interne di un paese indipendente, bensì come procedimento politico, cautelare e preventivo. Per questo la presente risoluzione comune, che è obiettiva, chiara, preoccupata e non demagogica, si merita il fermo sostegno del mio gruppo politico che, condividendo una diagnosi economica, sociale e politica in cui ogni preoccupazione è legittima, non autorizza con questo testo nessun' altra interpretazione che divida i mozambicani. Questo Parlamento è d’accordo nel non voler dimenticare nessun fattore che possa mettere a repentaglio la pace e il futuro democratico del Mozambico. Tuttavia, adottando un approccio responsabile, non prende le parti di fazioni di potere o posizioni politiche, ma si schiera dalla parte dei mozambicani e del loro diritto a vivere giorni migliori. Con il tempo, tutti impareremo qualcosa e, in quest' esercizio di buon senso politico, il Parlamento europeo, senza dimenticare niente, ricorda tutto e ritiene che i responsabili Mozambicani sapranno leggere il significato essenziale di questa risoluzione, con la certezza che continueremo ad essere disposti ad aiutarli senza paternalismi di alcuna natura. Questa risoluzione, onorevoli colleghi, va letta e non interpretata alla rovescia, in quanto ciò costituirebbe una distorsione delle genuine preoccupazioni di difesa di principi essenziali che fanno parte della sua genesi. Il contrario di ciò sarà favorire la violenza e mettere in discussione la pace in cambio della sicurezza e della democrazia che i Mozambicani hanno diritto di conquistare da sé ogni giorno.
costep_2001-01-16_12_24	Signor Presidente, conosciamo bene l’importanza socioeconomica del settore della pesca, non solo per l’occupazione diretta ed indiretta da esso generata, ma anche per lo sviluppo economico di molte regioni e comunità di pescatori. Ciò vale anche per la piccola pesca costiera che assicura il rifornimento di pesce fresco e la salvaguardia di tradizioni e di culture dell’Unione europea. I seminari regionali hanno tuttavia confermato le profonde critiche mosse alla politica comune della pesca sia in materia di TAC e di quote, sia relativamente ai sistemi di POP, che hanno avuto effetti discriminatori e non hanno apportato grandi benefici al settore. Dobbiamo impedire che Stati membri che hanno rispettato gli obiettivi siano penalizzati con una riduzione dello sforzo di pesca solo perché gli altri paesi non hanno raggiunto i risultati fissati nei POP precedenti. È altrettanto evidente che la maggior parte degli operatori del settore nutre perplessità sui pareri scientifici pronunciati in materia di gestione e di conservazione dei prodotti alieutici, pur non dubitando della necessità di tutelare le specie. Si impone dunque una profonda revisione della politica comune della pesca, elaborata associando i pescatori e le altre parti interessate affinché la loro esperienza e le loro capacità possano concorrere ad elaborare un sistema più funzionale e più realistico. Sono necessarie misure strutturali in grado di assicurare la sopravvivenza delle comunità che dipendono dalla pesca, nonché misure socioeconomiche capaci di migliorare le condizioni di vita dei pescatori, che non possono essere penalizzati da eventuali provvedimenti per la tutela delle specie, come già avvenuto ai pescatori di sardine del Portogallo settentrionale. È inoltre importante considerare adeguatamente le peculiarità delle regioni ultraperiferiche e, come si chiede nella relazione Gallagher, procedere verso l’estensione a 24 miglia della zona esclusiva, una decisione peraltro già adottata in passato da questo Parlamento. In merito ai negoziati attualmente in corso in seno all’Organizzazione mondiale del commercio, si deve sottolineare che l’attività comunitaria di pesca non deve essere valutata esclusivamente nell’ottica puramente economica dello scambio di merci, come rilevato nella relazione Varela Suanzes-Carpegna. La pesca dell’Unione europea svolge un ruolo polifunzionale, contribuisce a consolidare il tessuto sociale ed economico delle zone litoranee, rappresenta uno stile di vita e un fattore di coesione per vaste regioni costiere e fornisce una garanzia di approvvigionamento alimentare. Signor Presidente, desidero menzionare anche gli accordi internazionali di pesca, che svolgono un ruolo fondamentale per il rifornimento del mercato europeo ad opera della flotta comunitaria. Le informazioni che riceviamo non solo sul ritardo negli accordi di pesca con l’Angola, ma anche sulle difficoltà presentate dal rinnovo dell’accordo di pesca con il Marocco sono però fonte di particolare preoccupazione e ci impongono non solo di chiedere chiarimenti, che peraltro abbiamo già ricevuto, ma anche di adottare provvedimenti in grado di garantire la tutela dei pescatori e i diritti degli armatori che subiscono pregiudizio a causa di tale situazione, come già avviene in Portogallo.
costep_2001-02-12_6_9	Signor Presidente, signor Commissario, onorevoli colleghi, questa relazione costituisce un esempio eccellente di come il nostro Parlamento, su un tema tanto importante come l’interoperabilità delle ferrovie dell’Unione europea, riesca a prendere decisioni rapide evitando un comitato di conciliazione e una terza lettura. Pertanto, desidero congratularmi con il collega, onorevole Gilles Savary, per la sua capacità di dialogo, per la sua competenza e per aver dimostrato che l’intervento del Parlamento europeo è essenziale per riuscire a potenziare norme tanto importanti come le norme sociali, a rafforzare la posizione degli utenti o l’ampliamento ad est. Si tratta di un segnale per coloro che vogliono ridurre la capacità di questo Parlamento a favore della rapidità decisionale. Questa direttiva, che completa quelle approvate nell’ultima tornata di Bruxelles, spero permetterà all’Europa di oltrepassare le buone intenzioni e di attribuire al trasporto ferroviario un ruolo più importante di quello attualmente ricoperto dal trasporto su strada. Per un paese come il Portogallo, situato all’estremità sudorientale dell’Europa, l’interoperabilità dei trasporti ferroviari è essenziale. Chi si trova alla fine o all’inizio di una linea ferroviaria dipende sempre dagli altri paesi per avere un traffico transfrontaliero considerevole. Il collegamento dei porti a linee ferroviarie interoperative costituisce un passo decisivo per il miglioramento del servizio prestato, per la riduzione dei costi di trasporto e per rendere redditizie le aziende ferroviarie europee.
costep_2001-02-15_3_6	Signor Presidente, Signor Commissario, i cosiddetti frutti a guscio, ai quali sarebbe opportuno aggiungere le carrube, costituiscono una delle produzioni più tipiche dell’Europa meridionale. Gli unici aiuti specifici di cui beneficiano si limitano al cofinanziamento dei piani di miglioramento della qualità e della commercializzazione, scaduti alla fine dell’anno scorso e che la Commissione propone di prorogare per un anno. Nel preambolo alla proposta la Commissione riconosceva che altri provvedimenti, dei quali avrebbe potuto beneficiare il settore dei frutti a guscio, non erano adeguati né immediatamente applicabili e si riprometteva di presentare nuove proposte in una relazione che avrebbe pubblicato verso la fine del 2000, ma così non è stato. Non ha alcun senso prorogare di un ulteriore anno le già scarse risorse esistenti e non affrontare il futuro di questo settore, tanto più che versa in una grave crisi a causa dell’aspra concorrenza dei paesi terzi. I frutti a guscio meritano invece di essere trattati come un settore a pieno titolo nel quadro dell’organizzazione comune di mercato nel settore degli ortofrutticoli. In tal senso si è espresso il Parlamento quando, in merito alla proposta relativa alla nuova OCM nel settore degli ortofrutticoli, ha adottato un emendamento volto ad esortare la Commissione a presentare proposte che garantiscano al settore dei frutti a guscio misure e sostegni permanenti analogamente agli altri settori agricoli. Questo è quanto propone la relatrice ed è quanto speriamo voglia fare la Commissione. Nell’immediato, in assenza di provvedimenti per il futuro, è segno di elementare prudenza, visti anche i ripetuti ritardi, prorogare gli aiuti esistenti non per uno, ma per due anni, come propone la commissione per l’agricoltura.
costep_2001-02-15_4_35	L’immigrazione clandestina ha svariate cause, ma riteniamo che le principali vadano ricercate, da un lato, nella fuga dalle difficili situazioni in cui versano numerosi paesi e nella ricerca di migliori condizioni di vita e, dall’altro, nella costruzione di una fortezza Europa che rende sempre più arduo l’accesso dei cittadini di paesi terzi nel territorio degli Stati membri. Concordiamo con il relatore nel dire che, nel caso dell’immigrazione clandestina, i principali colpevoli sono coloro che ne traggono un profitto economico; siamo perciò favorevoli all’istituzione di un quadro sanzionatorio, sufficientemente dissuasivo, che penalizzi non solo i passeur e i trafficanti di esseri umani, ma anche i datori di lavoro che approfittano della situazione. L’adozione di tali misure dovrà comunque essere affiancata da un effettivo controllo sul campo e da provvedimenti che mirino ad un’effettiva integrazione di questi lavoratori, garantendo loro diritti e condizioni sociali e non procedendo, come accade sempre più spesso, alla sbrigativa espulsione dei soggetti che si trovino in situazione irregolare.
costep_2001-05-17_5_53	La relazione affronta un tema di enorme rilievo per il benessere futuro dei lavoratori dell’Unione europea, cui è necessario assicurare regimi pensionistici sicuri e sostenibili in una prospettiva a lungo termine. Come noto, non sono mancate le visioni catastrofiche circa il futuro della protezione sociale basate sull’invecchiamento della popolazione e sul prolungamento della speranza di vita. Sebbene non si distanzi a sufficienza dalle posizioni più negative della Commissione, in particolare quando si riferisce alla necessità di maggior flessibilità dei regimi pensionistici, la relazione sottolinea l’importanza dell’aumento dell’occupazione e dei sistemi pubblici fondati sulla solidarietà tra generazioni e il giusto equilibrio tra, da un lato, la proporzionalità dei contributi e delle prestazioni e, dall’altro, il principio di solidarietà, nel senso di evitare la povertà e l’emarginazione sociale. Analogamente, essa riprende la raccomandazione del 1992 relativa al reddito minimo garantito che dev' essere assicurato dai regimi di protezione sociale per tutelare le iniziative che portino alla sua realizzazione. La relazione è carente per quanto riguarda ciò che occorre tradurre nella pratica, in termini di politiche socioeconomiche, per garantire effettivamente regimi pubblici solidi, che assicurino pensioni dignitose. Da ciò deriva la nostra astensione.
costep_2001-09-20_9_37	Abbiamo votato a favore di questa relazione perché consideriamo affronti nei giusti termini il problema delle molestie morali, incluse quelle sessuali, sul luogo di lavoro. Come afferma la relazione, dalla seconda indagine condotta dalla Fondazione di Dublino presso 21.500 lavoratori dell’Unione europea emerge che l’8 percento degli intervistati ha dichiarato di essere stato vittima di molestie morali nei 12 mesi precedenti. Estrapolando questo dato sul totale della popolazione attiva, ciò significa che nei quindici Stati membri sono probabilmente più di 12 milioni i lavoratori vittime di tali comportamenti. La relazione ricorda che, sebbene le vere dimensioni del fenomeno non siano conosciute, esso rappresenta un grave problema della vita lavorativa. È infatti altrettanto certo che il numero crescente di contratti a termine e la diffusione del lavoro precario, in particolar modo tra le donne, creano condizioni ancora più propizie alle varie forme di molestie. Sosteniamo pertanto i provvedimenti suggeriti dalla relazione per lottare contro tale prassi, senza escludere le misure di prevenzione, di migliore comprensione del fenomeno, di scambio di esperienze positive e di presentazione entro marzo 2002 di un Libro verde, nonché di un successivo programma di azione che comprenda iniziative comunitarie contro le molestie psichiche sul posto di lavor
costep_2001-10-03_2_40	Signor Presidente, posti di fronte alla gravità dell’attentato terroristico dell’11 settembre, abbiamo varie questioni importanti da discutere e chiarire, legate alla volontà di combattere concretamente il terrorismo. La prima questione riguarda la necessità di trovare mezzi efficaci per combattere il terrorismo, il che non significa necessariamente procedere ad un potenziamento delle leggi in materia di sicurezza. Occorre ricordare chiaramente che in democrazia non è mai servito a nulla ridurre gli spazi di libertà per combattere i nemici della democrazia stessa. Pensiamo, del resto, che il problema sia un altro. Non si tratta solo della mancanza di leggi a livello nazionale o europeo, né della mancanza di coordinamento delle forze di polizia a livello internazionale. Il problema riguarda piuttosto le esitazioni e le debolezze manifestate nella lotta al terrorismo, il lassismo di fronte ad attività di carattere terroristico, nella speranza che gli atti terroristici si manifestino sempre nel paese vicino, nonché la lenta erosione degli stanziamenti destinati alla difesa e alla sicurezza, alle forze di polizia, ai servizi di informazione e alle forze armate. I governi europei, che pensavano che le guerre sarebbero cessate di colpo e che spesso tagliano le risorse disponibili per la difesa e la sicurezza, non possono alzare la voce quando si parla del terrorismo. La seconda questione riguarda la coscienza politica del momento che stiamo vivendo. Se denunciamo quanto è accaduto a New York e a Washington solo come atto criminale, limiteremo fin dall’inizio la portata, il significato e l’efficacia della lotta al terrorismo. Quanto è accaduto rappresenta di fatto un atto di guerra, senza dubbio una guerra diversa dalle precedenti, ma purtroppo tutte le guerre sono differenti dalle precedenti. Solitamente sono più letali, colpiscono più civili, usando senza esitazione qualsiasi mezzo di distruzione, sono guerre sempre più totali. Definire quanto è successo un atto di guerra non è una pura questione semantica. Ne derivano conseguenze importanti, a cominciare dal diritto della nazione o delle nazioni colpite a rispondere, se necessario, con azioni militari nei confronti del paese o dei paesi che risultano responsabili per aver appoggiato o eseguito gli atti terroristici. Al momento attuale si tratta di una condizione essenziale per combattere con efficacia il terrorismo, il quale non può raggiungere le dimensioni dell’attacco dell’11 settembre senza l’appoggio di uno o più Stati. Purtroppo si è discusso poco di questo tema, ma occorre comunque sapere qual è la posizione di Consiglio, Parlamento e Commissione sulla necessità dell’intervento militare contro gli Stati che praticano o appoggiano atti terroristici.
costep_2001-11-29_2_49	Mi congratulo con la collega Foster per l’eccellente relazione che ci presenta, che ha la mia totale approvazione. Il suo lavoro dimostra una grande conoscenza tecnica nell’affrontare un tema di vitale importanza per il futuro dell’aviazione civile e a questo proposito vorrei sottolineare i seguenti punti: la necessità che gli Stati membri si impegnino a realizzare una politica integrata di finanziamento della sicurezza nei trasporti aerei, che dovrà essere interamente di responsabilità dei governi, dato che le minacce ai trasporti aerei costituiscono una minaccia agli Stati stessi; la necessità di elaborare una serie di norme comuni nel campo dell’aviazione civile, secondo quanto concordato alla Conferenza europea dell’aviazione civile, quale strumento per aumentare la sicurezza negli aeroporti dell’Unione europea.
costep_2001-12-11_11_6	Signora Presidente, guardiamo con preoccupazione alle decisioni adottate alla riunione dell’Organizzazione mondiale per il commercio, che a breve e medio termine possono avere ripercussioni disastrose sulle popolazioni di vari paesi, in particolare dei paesi meno sviluppati, ma anche su alcuni Stati membri dell’Unione europea, segnatamente sul Portogallo. Per il mio paese si rivela particolarmente preoccupante l’apertura nei settori agricolo e tessile, che include gli accordi bilaterali su cui l’Unione europea sta negoziando, ad esempio con il Pakistan, senza tenere in debito conto la situazione peculiare del Portogallo. Per i gruppi economici e per le multinazionali il risultato essenziale è stato conseguito: si apriranno i negoziati volti a garantire una maggiore liberalizzazione del commercio mondiale, rinviati a Seattle e palesemente messi in questione nel corso di quest' anno, in particolare dalle organizzazioni mondiali rappresentate al Forum sociale mondiale di Porto Alegre e a Genova. Lo dimostrano le dichiarazioni di soddisfazione dell’UNICE, l’associazione europea degli industriali, secondo la quale, sebbene non tutte le sue richieste siano state pienamente soddisfatte, l’essenziale è stato ottenuto. Sebbene l’attuazione pratica possa ancora essere influenzata dalle battaglie che si condurranno in futuro, la stessa risoluzione finale dell’OMC, che mira alla liberalizzazione in ambiti particolarmente delicati quali il tessile, parti importanti dell’agricoltura, i servizi ed altri settori, compresi quelli attinenti alla proprietà intellettuale, non lascia spazio a molti dubbi. Anche i pochi progressi nel campo della proprietà intellettuale, conseguiti grazie alla pressione esercitata da paesi come il Brasile e il Sudafrica per ottenere medicinali generici contro l’AIDS e la malaria, dimostrano che è importante intensificare la lotta contro la globalizzazione capitalista e i suoi diversi aspetti, siano essi politici, economici, sociali o ambientali. Le organizzazioni sindacali dell’Unione europea hanno già condannato un’apertura dei negoziati dell’OMC senza la garanzia di un reale progresso almeno nel sostegno all’attuazione delle Convenzioni dell’OIL e delle norme minime di tutela dei diritti dei lavoratori, perché uno sviluppo sostenibile non è realizzabile in assenza di uno sviluppo sociale e ambientale. La liberalizzazione del commercio internazionale favorisce i paesi ricchi e le multinazionali, rende ancora più profondo il divario che separa i paesi industrializzati da quelli meno sviluppati - come dimostrano studi condotti nell’ambito dell’ONU -, aggrava lo sfruttamento di popoli e lavoratori ad opera delle multinazionali che dominano il commercio internazionale e mirano esclusivamente a massimizzare gli utili anche a costo di ricorrere al lavoro minorile e di pregiudicare la sicurezza alimentare, l’ambiente e l’agricoltura familiare e multifunzionale. È pertanto importante mobilitarsi e lottare per un’alternativa di sviluppo sostenibile che accordi il primato alla riduzione della povertà e dell’esclusione sociale, che promuova la revisione della PAC e si riveli più coerente, più solidale e meno avulso dalle esigenze dei paesi del Sud.
costep_2002-03-12_2_66	Signor Presidente, alla base di questa relazione vi è la decisione di liberalizzare il mercato interno dell’energia tramite la privatizzazione dei settori pubblici dell’elettricità e del gas che ancora esistono nell’Unione europea. Dimenticando esperienze negative di processi analoghi, come in California, si insiste sull’apertura, la liberalizzazione e la concorrenza di questi settori strategici per soddisfare gli interessi di gruppi economici pur sapendo che in tal modo si mettono in causa aspetti fondamentali di un servizio pubblico universale: il diritto all’approvvigionamento energetico di qualità e a prezzi ragionevoli e a puntare su uno sviluppo di energie alternative e rinnovabili. Sebbene in queste relazioni si manifesti una certa preoccupazione sull’universalità dell’accesso, sulle norme ambientali minime, sull’informazione e sulla garanzia di possibilità di opzione da parte del consumatore e sulla garanzia di approvvigionamento per ciascun paese, la verità è che avviarsi verso la liberalizzazione e l’apertura totale del mercato rimetterà in discussione tutte queste sensibilità. Da questo deriva il nostro voto contrario.
costep_2002-04-08_1_76	Signor Presidente, desidero iniziare complimentandomi con i colleghi Di Lello Finuoli e Oomen-Ruijten per l’ottimo lavoro svolto, e per aver voluto unire il loro impegno per la creazione di strumenti che permettano di combattere i dilaganti danni con effetti transfrontalieri provocati dai reati contro l’ambiente. Da un recente sondaggio presentato dall’Eurobarometro risulta che l’ambiente, assieme alla sicurezza, alla salute e alla disoccupazione, costituisce una delle maggiori preoccupazioni avvertite dai cittadini dell’Unione europea. Abbiamo perciò l’obbligo di aiutare a trovare soluzioni che possano dare una risposta a tali preoccupazioni e che possano garantire la tutela dell’ambiente e della salute dei cittadini, migliorando la qualità di vita di tutti. Abbiamo prima di tutto un’iniziativa presentata dalla Danimarca (2000) volta all’approvazione di una decisione quadro del Consiglio in materia di lotta ai gravi illeciti contro l’ambiente, ove si propone che gli Stati membri adottino misure concertate di protezione dell’ambiente mediante norme del diritto penale, ivi comprese indagini e azioni penali efficaci, nonché un’effettiva cooperazione in materia di polizia, penale e amministrativa, ossia la costituzione di un acquis comunitario in materia di sanzioni penali contro gli illeciti ambientali. Abbiamo poi un’iniziativa della Commissione (2001) volta a emanare una direttiva sulla protezione dell’ambiente attraverso il diritto penale sulla base dell’articolo 175 del Trattato delle Comunità. Questa proposta riguarda le attività che violano la legislazione comunitaria di salvaguardia dell’ambiente e/o le norme adottate dagli Stati membri per la sua attuazione. Ritengo vada lodata la strategia seguita dai due relatori, gli onorevoli Di Lello Finuoli e Oomen-Ruijten, che nella stesura del testo hanno cercato di far coincidere il più possibile le due relazioni, rendendo il più possibile chiara, coerente e inequivocabile la posizione del Parlamento europeo sulle due iniziative rispetto all’impostazione della Commissione, ovvero l’adozione di uno strumento del primo pilastro, poiché legiferare in materia d’ambiente è di competenza comunitaria. È del resto opportuno sottolineare che il diritto penale non è di competenza esclusiva dell’Unione europea giacché l’attuale sistema di sanzioni non è sufficiente a garantire l’applicazione del diritto comunitario ed è pertanto essenziale che siano garantite norme minime che prevedano sanzioni efficaci, proporzionali e dissuasive lasciando tuttavia alla discrezionalità degli Stati membri l’adozione di norme e sanzioni più rigorose in materia.
costep_2002-06-12_3_179	Signora Presidente, quanto sta succedendo nei negoziati di adesione in relazione al dossier agricoltura è un chiaro esempio dell’insistenza con cui si porta avanti un processo di allargamento basato su un contesto finanziario comunitario che non assicura il principio della coesione economica e sociale, dato che il contesto finanziario di Agenda 2000 era concepito solo per sei candidati e adesso parliamo di dieci paesi con un reddito pro capite pari a circa il 40 per cento della media europea. Questa situazione è particolarmente sentita in agricoltura, a causa delle note debolezze di un settore importante per l’occupazione e l’economia di diversi paesi candidati. Si tratta di una realtà che comporta un notevole impatto socioeconomico e maggiori costi ed impone una revisione delle prospettive finanziarie onde evitare che siano i più colpiti o i meno sviluppati a farne le spese. Per questo motivo è inaccettabile la divisione in Stati di prima e di seconda categoria nell’attribuzione degli aiuti e l’accesso a quote molto inferiori rispetto a quelle che sono le loro capacità e necessità. Le conseguenze di una simile situazione sarebbero un aggravamento della disoccupazione e della povertà, fatto questo inammissibile. Lo sviluppo rurale e la tutela di una produzione agricola di qualità esige la revisione della PAC e non la rinazionalizzazione dei suoi costi, che penalizzerebbe gli agricoltori non solo di quei paesi ma anche di Stati dall’agricoltura più debole, come il Portogallo.
costep_2002-09-03_2_79	Oggi è generalmente riconosciuto che gli equipaggi di cabina hanno una grande responsabilità e sono sempre più importanti per la sicurezza dei passeggeri, visto il clima attuale dell’aviazione civile. È fondamentale che armonizziamo i tempi di volo, gli orari di lavoro e i requisiti di riposo del personale di cabina, non solo in vista del futuro ampliamento, ma anche e soprattutto perché crediamo che sia necessario ed urgente proteggere questi lavoratori alla luce dell’espansione delle compagnie low cost nell’Unione europea. Per questo appoggiamo questa relazione, che cerca di porre rimedio ad una carenza della Commissione che non ha incluso tale tematica nella sua proposta di regolamento, fatto che non possiamo che deplorare, soprattutto perché vari Stati membri non hanno ancora alcuna legislazione in materia. Tuttavia, desideriamo sottolineare l’importanza di mantenere la legislazione nazionale in vigore quando è più vantaggiosa per i lavoratori della proposta ora approvata.
costep_2002-10-23_3_61	In linea con gli strumenti comunitari recentemente approvati per accrescere la sicurezza nell’aviazione civile, la proposta del Parlamento e del Consiglio in vista di una direttiva relativa alla segnalazione di taluni eventi nel settore dell’aviazione civile mira a garantire che venga segnalata qualsiasi situazione che comporti pericolo in particolare per un aeromobile e per i suoi passeggeri. I dati raccolti faciliteranno lo scambio di informazioni e permetteranno di imparare dagli errori al fine di prevenire incidenti. Mi complimento con l’onorevole Collins per l’eccellente relazione elaborata sull’argomento. Sostengo pienamente la relazione in particolare per quanto riguarda la riservatezza delle segnalazioni obbligatorie o volontarie degli eventi, solo modo di permettere l’individuazione degli errori umani nel verificarsi di incidenti aerei, fattori che, a differenza degli errori tecnici ad esempio, di rado vengono alla luce spontaneamente. Vorrei inoltre sottolineare la necessità di sostenere la creazione di sistemi di segnalazione su base regionale collegati a una rete integrata di analoghi sistemi nazionali, in modo che un’intera regione possa ricevere informazioni su varie situazioni.
costep_2002-11-20_3_308	Signor Presidente, signor Commissario, onorevoli deputati, mi è stato affidato il delicato compito di presentare la relazione dell’onorevole Damião che, essendo malata, non può essere presente oggi, nonostante abbia seguito con grande lucidità e rigore tutte le fasi della relazione che, giustappunto, porta il suo nome. Sono molto emozionato nel fare questa presentazione, saluto l’onorevole Damião e spero che possa al più presto tornare in questa Assemblea, poiché è una persona dotata di grandi capacità politiche e parlamentari, oltre ad essere una grande cittadina. Signor Presidente, onorevoli colleghi, gli enormi progressi registrati dalla biologia e dalla genetica molecolare sono al tempo stesso affascinanti e allarmanti. Le conoscenze scientifiche sono aumentate a un ritmo tale che ora siamo in grado di modificare profondamente non solo il mondo animale e vegetale ma, probabilmente, anche la nostra stessa specie. Si tratta di un vero e proprio cambiamento rivoluzionario. Le capacità della scienza e della tecnologia sono andate ben oltre le fantasie di alcuni capolavori letterari quali 'Il mondo nuovo? di Huxley o '1984? di George Orwell anche se, per dire la verità, l’immagine fornita da quelle opere sulle società e gli esseri umani oppressi e privati della loro umanità per via di manipolazioni scientifiche e tecnologiche non ha fortunatamente preso piede. Tuttavia l’inquietudine che l’opinione pubblica ha espresso, ad esempio, nei confronti degli organismi geneticamente modificati e della clonazione è un segnale estremamente chiaro di cui il mondo politico, scientifico e industriale deve tenere conto. Una prima risposta è stata fornita dall’UNESCO quando, nel novembre 1997, ha consensualmente adottato la Dichiarazione universale sul genoma umano e i diritti dell’uomo. Tuttavia, tra tutte le rivoluzioni verificatesi in ambito conoscitivo, quella della biologia molecolare sarà molto probabilmente la più importante in assoluto, mentre sarà proprio la genetica ad avere le maggiori implicazioni in ambito etico, culturale ed economico. Le biotecnologie rientrano tra le tecnologie del futuro, e un loro potenziale sviluppo lascia presagire per i prossimi anni radicali cambiamenti nei settori dei medicinali, dei generi alimentari, dell’agricoltura e dell’ambiente. Cionondimeno queste tecnologie, nelle loro applicazioni pratiche, sollevano interrogativi etici e filosofici propri della cultura moderna. Considerando le loro implicazioni ci saranno sempre spiriti pessimisti, così come ci sono sempre stati nella storia e nella storia della scienza e della tecnologia, che in esse vedono minacce apocalittiche per l’umanità risvegliando ansie e timori ancestrali. Dobbiamo lottare contro chi sfrutta le paure, i fantasmi e le superstizioni con un atteggiamento prudente ma ottimista nei confronti della scienza, coscienti del fatto che dovrà essere ispirata da valori etici elevati e da norme giuridiche che, pur favorendo la libertà intellettuale e la creatività scientifica, impediscano gli eccessi. L’umanesimo classico espresso nella celebre frase del filosofo Seneca affermava che 'l’uomo è cosa sacra al genere umano?. Questo umanesimo classico deve ispirare la scienza moderna e tutti i cittadini. Negli ultimi anni l’Unione europea si è dotata di una panoplia di direttive e regolamenti nel settore della scienza e delle biotecnologie, ma i numerosi atti legislativi approvati generano molta confusione senza fornire una visione coerente, globale e sistematica di questo ampio comparto. Alcune norme adottate non hanno trovato applicazione mentre altre sono state caratterizzate da deroghe, moratorie e, ancor peggio, da numerose lacune e zone d’ombra. La battaglia globale nel settore delle biotecnologie è, tuttavia, di cruciale importanza. Gli Stati Uniti sono chiaramente in testa in questo settore. Ciononostante, il Vertice di Lisbona ha imposto all’Unione europea un obiettivo ambizioso per il prossimo decennio: diventare l’economia basata sulla conoscenza più competitiva e dinamica al mondo. Come sarà possibile raggiungere un simile traguardo senza un forte impegno europeo nel campo delle biotecnologie? L’Europa è rimasta indietro rispetto agli Stati Uniti. Benché l’Unione europea conti 1 570 imprese che operano nel settore e gli Stati Uniti 1 263, le imprese dell’Unione occupano 61 000 lavoratori che producono un volume d’affari pari a 42 miliardi di euro, mentre nello stesso comparto gli Stati Uniti contano 162 000 lavoratori che producono l’equivalente di 365 miliardi di euro. Questa è una sintesi, signor Presidente, del contesto culturale, politico, giuridico ed economico in cui si inserisce la comunicazione della Commissione, che riceve ampio sostegno dalla relazione della collega Damião. In realtà, il piano d’azione e la strategia presentati dalla Commissione risolvono, con un tocco di bacchetta magica, la verbosità, l’incoerenza e le lacune del quadro giuridico e delle politiche europee nel settore delle biotecnologie. È evidente che non lo si potrà fare con una bacchetta magica, ma sicuramente essi ci indicano la giusta direzione.
costep_2002-12-18_3_100	Signor Presidente, signora Commissario, signor Presidente in carica del Consiglio, onorevoli colleghi, il naufragio della Prestige ha dimostrato l’impotenza delle autorità europee e dei vari Stati membri di fronte a una situazione disastrosa come questa, che, se ha colpito direttamente le coste della Galizia, rappresenta tuttavia un disastro per tutta Europa ed è sentita come tale da tutti i cittadini europei. È appunto l’opinione pubblica europea, sconvolta da questo spaventoso avvenimento, insieme con lo smarrimento e l’ira di tutti coloro che ne sono stati colpiti - la meravigliosa costa della Galizia e la sua popolazione - a esigere che una simile situazione non debba mai più ripetersi lungo il nostro litorale comune. È aspirazione di tutti i cittadini che la Galizia riceva adeguata assistenza da parte dell’Unione europea. È necessaria una commissione di inchiesta, che getti luce su tutte le circostanze del disastro e che determini le responsabilità in modo che se ne possano trarre lezioni per il futuro. I cittadini europei chiedono una legislazione più severa, che entri in vigore il più presto possibile e venga applicata senza indugi. La protezione dell’industria marittima europea deve essere, sempre più, preoccupazione comune e oggetto, quindi, di una politica comune. Proteggere l’ambiente marino e le coste europee è ora una delle principali sfide per noi tutti. Se la tragedia della Prestige servirà a risvegliare la consapevolezza politica e a stimolare all’azione, la disperazione e la rabbia del popolo galiziano - che sono anche nostre - non saranno state vane.
costep_2003-03-13_4_65	La 'sostituzione' delle forze NATO con una forza militare nell’ambito della politica di sicurezza e difesa comune viene presentata come la prima operazione militare intrapresa nel quadro di questa politica dell’Unione europea, alla quale noi siamo, peraltro, contrari. Questa operazione fa seguito alla dichiarazione congiunta UE/NATO del 16 dicembre scorso sulla politica di sicurezza e difesa comune, nella quale si accolgono con favore 'la partnership strategica realizzata tra l’Unione europea e la NATO in relazione alla gestione delle crisi e fondata su valori condivisi, l’indivisibilità della nostra sicurezza e la nostra determinazione ad affrontare le sfide del nuovo secolo?. Si tratta di una forza militare, sia pure 'simbolica?, che può far riferimento alle risorse e alle capacità della NATO e che è posta ai comandi del Vicecomandante supremo di quella organizzazione in Europa - dunque, un’operazione militare nel quadro della politica di sicurezza e difesa comune intesa come il pilastro europeo della NATO. Questo è un tentativo di compiere un’operazione illegale e illegittima della NATO che è coerente con la politica di ingerenza e di aggressione imperialista già attuata contro i Balcani. È dunque un’operazione iniziale, che aprirà la strada ad altre, la prossima delle quali viene presentata come la 'sostituzione' delle forze NATO in Bosnia-Erzegovina. Perciò abbiamo votato contro la relazione.
costep_2003-03-13_4_84	Signor Presidente, signor Commissario, onorevoli colleghi, vorrei congratularmi col Commissario Fischler per la comunicazione che ha appena presentato al Parlamento, ma proprio non posso; me lo impedisce il contorto atteggiamento mentale che si è tradotto in un tardivo approccio ad un problema sul tappeto già da molto tempo - come ha appena ammesso anche il Commissario; e me lo impedisce anche il deludente contenuto di questa comunicazione della Commissione. Nel migliore dei casi oggi ci sforzeremo di limitare i danni prodotti dagli abusi connessi alla concessione di aiuti comunitari alle imprese multinazionali. Forse, se la Commissione si fosse dimostrata più vigile e previdente, non si sarebbero verificate le chiusure e le ristrutturazioni di aziende che hanno infine condotto all’odierna comunicazione della Commissione. A nome del gruppo PPE-DE e mio personale desidero esprimere incondizionata solidarietà a tutti i lavoratori colpiti - soprattutto in Portogallo - dalle chiusure di stabilimenti effettuate da aziende straniere. La perdita del posto di lavoro infligge - ai lavoratori che la subiscono e alle loro famiglie - un colpo tremendo. Mi soffermerò su due casi che mi sono molto familiari: quelli della fabbrica di scarpe Clark e dell’azienda di abbigliamento Bawo. Nel gennaio scorso la direzione della Clark ha deciso, di punto in bianco e senza consultare nessuno, di chiudere il proprio stabilimento di Castelo de Paiva, in Portogallo, condannando alla disoccupazione 588 dipendenti. Due anni prima, agendo nello stesso modo, la stessa azienda aveva chiuso il proprio impianto di Arouca - nella stessa regione - lasciando senza lavoro quasi 500 persone. La Clark ha ricevuto sovvenzioni estremamente cospicue sia di provenienza locale, che nazionale e comunitaria; ciononostante, l’azienda ha giustificato questi licenziamenti di massa con la necessità di importare tomaie dall’India e dalla Romania per mantenere i prezzi a livello competitivo. Ho citato testualmente il comunicato stampa emesso dalla Clark il 10 gennaio. L’altro caso si presenta nei termini seguenti: nel febbraio scorso, i dirigenti della Bawo hanno iniziato a smantellare i macchinari del proprio stabilimento di Estarreja; l’operazione è stata effettuata nottetempo, e a totale insaputa delle lavoratrici. Per puro caso una dipendente si è resa conto di ciò che stava avvenendo ed ha avvertito le compagne di lavoro. Tutte le lavoratrici sono allora rimaste di guardia ai cancelli dello stabilimento, giorno e notte, al freddo e sotto la pioggia, fino a quando il tribunale non ha ordinato il sequestro degli impianti. Entrambe le aziende intendono delocalizzare l’attività nei paesi candidati e in paesi terzi. Siamo di fronte a due classici cattivi esempi che sollevano le seguenti domande: qual è l’equilibrio tra interessi economici, interessi delle aziende e diritti dei lavoratori e della società? Se questa situazione dovesse persistere, che ne sarà del modello sociale europeo? Signor Presidente, signor Commissario, siamo favorevoli alla competitività, non avversiamo la globalizzazione, comprendiamo la natura competitiva del mercato mondiale, ma non possiamo accettare che l’economia venga considerata un fine in sé piuttosto che uno strumento al servizio dell’umanità. Non possiamo tollerare che il denaro dei contribuenti europei venga utilizzato per remunerare aziende che passano da un paese all’altro alla ricerca di lauti profitti e manodopera a buon mercato. Queste aziende, peraltro, si comportano in tal modo senza curarsi minimamente delle conseguenze sociali che si abbatteranno sui lavoratori e sulle loro famiglie, né degli effetti economici sulle regioni colpite. Le sovvenzioni devono servire a creare occupazione e non a finanziare le delocalizzazioni. Non intendiamo impedire alle imprese di chiudere o delocalizzare i propri impianti; vogliamo però garantire che le aziende beneficiarie di aiuti finanziari forniscano impegni e garanzie in fatto di stabilità occupazionale. Per l’Unione europea, l’occupazione è una priorità. La strategia di Lisbona si è posta l’obiettivo di raggiungere la piena occupazione entro il decennio in corso. Il Parlamento guarda con preoccupazione sempre crescente alla strada che resta da fare per raggiungere questo traguardo. Il fenomeno delle delocalizzazioni industriali si diffonde in molti Stati membri, genera disoccupazione e mette a repentaglio lo sviluppo economico e sociale delle regioni colpite. Di conseguenza i sistemi di previdenza sociale dovranno sopportare pressioni più gravose, facendosi carico dei costi dell’assistenza sociale fornita ai disoccupati: tutto questo ci allontanerà sempre di più dall’obiettivo delineato a Lisbona. Occorre agire senza indugio. Invitiamo quindi la Commissione ad elaborare un quadro legislativo che inserisca un elemento di moralità nella concessione dei finanziamenti comunitari alle imprese. È necessario fissare norme precise che prevengano e puniscano gli eventuali abusi commessi dalle aziende che ricevono sovvenzioni dall’Unione europea; la Commissione deve rifiutarsi di concedere aiuti a quelle imprese che non rispettano gli impegni sottoscritti con gli Stati membri e costringerle a restituire le somme ricevute. Come misura immediata, esortiamo la Commissione a monitorare le chiusure di impianti attualmente in corso, nonché a redigere un elenco delle aziende che non tengono fede ai propri impegni. Concludo esprimendo il mio apprezzamento per il sostegno offertoci dagli altri gruppi politici del Parlamento, in particolare dai colleghi socialisti, i quali hanno compreso le gravi conseguenze delle delocalizzazioni industriali per tutta la Comunità.
costep_2003-06-03_2_99	Approfittando del fatto che, a seguito del Trattato di Nizza, la decisione del Consiglio sullo 'statuto dei deputati al Parlamento europeo? deve ora essere adottata secondo la regola della maggioranza qualificata e non all’unanimità, il Parlamento europeo insiste ancora una volta su una proposta che contiene aspetti con i quali non siamo d’accordo. Uno di questi riguarda la definizione di un’indennità mensile uguale per tutti i deputati, a prescindere dal paese che rappresentano. I deputati al Parlamento europeo sono eletti in collegi elettorali nazionali. Conseguentemente sono, e devono rimanere, legati a questi collegi. La definizione di un’unica indennità mensile si inserisce in una visione federalista del mandato di un eurodeputato, e cerca di trasformare gli attuali deputati nazionali del Parlamento europeo in futuri 'deputati europei?. È una posizione che non condividiamo. Inoltre, come abbiamo sottolineato, le realtà sociali nei paesi dell’Unione europea sono tra loro molto diverse, ed è inevitabile che, se questa misura viene attuata, in vari paesi, compreso il Portogallo, ci saranno enormi disparità e disuguaglianze tra la retribuzione dei lavoratori e quella dei rappresentanti eletti e titolari di cariche pubbliche, che sarebbero piuttosto incomprensibili. In altri termini, l’indennità dei deputati del Parlamento europeo deve essere correlata a quella dei deputati del parlamento nazionale del paese nel quale sono eletti. Per questo abbiamo votato contro la relazione.
costep_2003-06-19_4_52	Attraverso il Fondo di coesione, il cui obiettivo prioritario è promuovere la coesione economica e sociale, l’Unione europea ha contribuito alla lotta contro le disparità regionali negli Stati membri. Tenuto conto che il PIL del Portogallo è inferiore al 90 per cento della media comunitaria, dall’adesione le infrastrutture del paese hanno compiuto un passo avanti senza precedenti, in particolare nei settori dell’ambiente (gestione delle risorse idriche) e dei trasporti (ferrovie). Con l’allargamento alle porte, diventa sempre più importante utilizzare i fondi disponibili in modo efficace e razionale, presentare progetti di elevata qualità e rispettare calendari di esecuzione realistici. Come sostenuto nella relazione, sono favorevole a controlli più rigorosi dell’utilizzo dei fondi in loco, ad una valutazione più approfondita dell’impatto dei fondi, all’applicazione di sanzioni in caso di irregolarità e al recupero degli importi indebitamente versati. Si tratta di misure che contribuiranno ad accrescere la trasparenza. Va ricordato che i criteri macroeconomici, soprattutto l’aumento del disavanzo nel settore pubblico, influisce sull’assegnazione dei fondi comunitari. Il disavanzo del 4,1 per cento registrato nel 2001 dal Portogallo ha sollevato la questione della possibile sospensione dei finanziamenti. La relazione fa riferimento al Portogallo come unico Stato membro in questa situazione. A questo proposito, vorrei affermare con chiarezza che sostengo le rigorose misure finanziarie attualmente in fase di definizione nel mio paese, nonostante le aspre critiche che hanno suscitato.
costep_2003-06-19_4_72	Sosteniamo le iniziative delle Nazioni Unite volte a lottare contro il commercio illecito di armi, comprese quelle leggere, che contribuisce ad alimentare il traffico di armi e ad accrescere i profitti delle principali imprese che le producono. Devo tuttavia sottolineare, e lo trovo significativo, il fatto - e la contraddizione - che la discussione sull’argomento si svolga in contemporanea con quella su una 'strategia della sicurezza per l’Unione europea?, alla quale ha partecipato l’Alto rappresentante per la politica estera e di sicurezza comune, Javier Solana, che aveva preparato una relazione per il Consiglio di Salonicco. Per quale motivo? Perché nel suo discorso Solana ha sostenuto un’idea di sicurezza basata sul militarismo e l’interventismo, esprimendosi a favore dello sviluppo di una strategia che garantisca un intervento tempestivo, rapido e vigoroso in caso di necessità ed una maggiore disponibilità di risorse militari unitamente a strumenti diplomatici e civili. La proposta di 'strategia della sicurezza per l’Unione europea? sembra adattare gli obiettivi della PESC e della PESD alle conclusioni dei vertici della NATO di Washington e di Praga nel senso che pone l’accento sulla possibilità di far ricorso alla forza militare. In altre parole, si tratta del consolidamento di politiche e strumenti che sono la negazione del disarmo e della deterrenza nelle relazioni internazionali e mirano a garantire il dominio militare mondiale attraverso l’auspicata partnership tra l’Unione europea e gli Stati Uniti.
costep_2003-09-22_1_99	Signor Presidente, signor Commissario, onorevoli colleghi, la commissione per le libertà e i diritti dei cittadini, la giustizia e gli affari interni ha votato per la bocciatura dell’iniziativa austriaca sul regolamento che fissa i criteri di determinazione degli Stati definibili Stati terzi sicuri ai fini dell’assunzione della competenza per l’esame di una domanda di asilo presentata in uno Stato membro da un cittadino di un paese terzo. La votazione riflette chiaramente un ampio consenso, perlomeno procedurale, sul fatto che tale strumento non è utile e che portare a conclusione l’iniziativa sarebbe uno sforzo vano. Il consenso esiste nonostante le buone intenzioni insite nell’iniziativa in relazione al suo tema fondamentale. L’onorevole Schmidt ha chiaramente compreso che il Parlamento non vuole sviare la propria attenzione dalle materie veramente importanti e che non è disposto ad imboccare scorciatoie che in effetti non portano a nulla. Per tale ragione io e il mio gruppo politico sosteniamo la posizione del relatore. In sintesi, valutando i meriti dell’iniziativa e in certa misura riprendendo ciò che è già stato detto, il suo campo d’azione nel complesso appare molto limitato sia perché 10 dei 15 paesi identificati come Stati terzi sicuri nell’elenco proposto hanno già acconsentito ad attuare il regolamento Dublino II e l’intero acquis di Schengen, sia perché, come tutti sappiamo, non si sa ancora quando la Bulgaria e la Romania potranno rispondere alle normative comunitarie. In questo modo, il regolamento sarebbe svuotato di ogni significato, in quanto una volta che la Norvegia e l’Islanda avranno integrato l’acquis di Schengen nell’ordinamento nazionale, solo la Svizzera rimarrà nell’elenco proposto dall’Austria. Inoltre, e anche qui ribadisco punti che sembrano scontati, si spera che la direttiva sugli standard minimi per le procedure atte a concedere e a togliere lo status di rifugiato sarà presto approvata dal Consiglio, come il Parlamento ha chiesto nella relazione Watson e come è stato promesso anche a Siviglia. Se la direttiva fosse approvata entro la fine dell’anno, come auspichiamo, l’iniziativa austriaca diventerebbe subito superata, in quanto la direttiva risolverebbe la fondamentale questione degli Stati terzi sicuri. È questa in fondo, signor Presidente, la ragione della discussione di oggi. Il fatto è che il Parlamento si era già pronunciato in merito, ma poi non siamo stati consultati sull’iniziativa rivista della Commissione, emendata il 18 giugno 2002. Pertanto oggi desideriamo inviare un chiaro messaggio, cioè vogliamo far sapere il nostro punto di vista attraverso questa discussione sulle procedure di asilo. Nell’analisi finale, che è il nocciolo della questione, il Parlamento non può accettare che una soluzione comune debba essere rinviata e sacrificata a fronte di pregiudizi e di richieste nazionali. Dobbiamo invece lasciare da parte gli aspetti superflui e gli ostacoli per dedicarci senza altri indugi al compito che ci attende. Proprio per evitare ritardi ringrazio il Commissario Vitorino, che oggi ha gettato luce sulla questione e ha conferito significato al nostro breve dibattito.
costep_2003-09-24_3_108	Con l’approvazione della direttiva che ristruttura il quadro comunitario per l’imposizione dei prodotti energetici e dell’elettricità, il Parlamento europeo oggi ha fatto un importante passo avanti nell’adottare una politica più ecologica sull’imposizione dell’energia nell’Unione europea. Spero che ora la reazione del Consiglio sia altrettanto costruttiva, e che non si ripeta il veto che ha precluso la revisione di questa stessa legislazione nel 1997. Uno degli obiettivi più importanti di una politica di sviluppo sostenibile è tenere conto dei fattori ambientali nell’economia. In altre parole, il prezzo dei prodotti deve riflettere il loro vero costo ambientale. Il messaggio lanciato dal prezzo è fondamentale per indurre tanto i produttori quanto i consumatori a fare le proprie scelte in base al principio di sostenibilità. Questa realtà, purtroppo, è ancora ben lungi dall’esistere, motivo per cui comprare prodotti ecologici è ancora un lusso e venderli non è ancora abbastanza redditizio. Appoggio il relatore che si pronuncia a favore di norme più ambiziose e vincolanti e, in particolare, a favore di una riduzione delle imposte sui beni prodotti mediante fonti energetiche rinnovabili e di un aumento dell’imposizione sui combustibili fossili utilizzati nel settore dei trasporti.
costep_2003-09-25_4_53	La Commissione vuole aggiornare la legislazione che regola i mercati finanziari dal 1993, elemento centrale e strutturale per la creazione di quel mercato europeo dei capitali, il quale a sua volta costituisce l’obiettivo finale del piano d’azione per i servizi finanziari integrato nella 'Strategia di Lisbona?. La relazione condivide lo spirito di questa direttiva nonostante le differenze che sussistono nel modello di DSI sostenuto dalle lobby dei capitali finanziari - tra la scelta di un modello noto come il modello 'anglosassone?, caratterizzato da una concorrenza agguerrita tra le società di investimento e la borsa valori, in difesa della City di Londra e dell’apertura ai capitali finanziari provenienti dagli Stati Uniti, ed un sistema noto come 'continentale' più saldamente basato sulle borse valori e preferito dai capitali finanziari francesi. La posta in gioco è il dominio dei mercati da parte dei capitali finanziari di un paese o di un altro, mentre il grado di liberalizzazione di tali capitali e dei vari operatori aumenta, raccogliendo enormi quantità di capitali attraverso i fondi pensione e la privatizzazione della previdenza sociale. Allo stesso tempo, entrano in gioco anche le fondamentali norme prudenziali e la trasparenza delle operazioni, a causa dei loro costi. Questo obiettivo, che rifiutiamo, dovrebbe mirare all’efficienza, ma ha contribuito ad una maggiore instabilità e volatilità dei mercati finanziari con gravi conseguenze per l’economia reale, la crescita economica e l’occupazione.
costep_2003-10-23_1_114	Mentre i capi dell’UE, riuniti di recente in un Vertice a Bruxelles, esprimono il loro sostegno al governo della Bolivia democraticamente eletto e invitano le persone a trattenersi dal commettere atti violenti, Sanchez de Lozada ha presentato le proprie dimissioni da presidente del paese ed è fuggito a Miami per cercare rifugio presso i suoi amici. La rivolta popolare in Bolivia, che è costata decine di vittime a causa di una repressione sanguinosa e violenta, è stata lo sfogo degli oppressi: operai, contadini e indigeni. È stata la loro rivendicazione di un posto al sole, la loro decisione di difendere la ricchezza naturale del paese dal saccheggio dei monopoli stranieri e del neoimperialismo americano. Per l’ennesima volta il popolo assurge a protagonista della storia. Ancora una volta si dimostra che l’avversario, per quanto forte possa sembrare, non è invincibile. Sebbene la risoluzione del PE contenga alcune valutazioni corrette, assume una posizione piuttosto neutrale nei confronti della ribellione popolare. I deputati del Partito comunista greco hanno deciso pertanto di astenersi dal voto. Nel contempo esprimiamo la nostra solidarietà con il popolo boliviano e l’intera America latina, ribadendo la ferma convinzione che questa recente vittoria non sarà l’ultima.
costep_2004-03-08_1_103	Signora Presidente, signora Commissario, onorevoli colleghi, come sappiamo, il Trattato di Amsterdam conferisce a tutti i cittadini comunitari il diritto fondamentale e individuale di circolare e di risiedere liberamente all’interno del territorio degli Stati membri a prescindere dall’esercizio di un’attività economica. Questo diritto è sancito anche nella Carta dei diritti fondamentali dell’Unione europea. Questo significa però che i cittadini dell’Unione devono essere liberi di circolare nei vari Stati membri, proprio come i cittadini di uno Stato membro si spostano o cambiano residenza all’interno dello stesso territorio nazionale. Riconosciamo tutti però che sussistono ancora numerose barriere all’esercizio di questo diritto fondamentale, una situazione confermata da numerose sentenze della Corte di giustizia. Per questa ragione è fondamentale che la direttiva sia adottata il prima possibile, in modo da semplificare l’esercizio del diritto di circolare liberamente. Sostengo pertanto la raccomandazione avanzata dal relatore, onorevole Santini, con cui mi congratulo per l’eccellente lavoro svolto, che ci esorta ad approvare la posizione comune nella sua versione attuale. Tale testo comprende molti degli emendamenti presentati in Parlamento in prima lettura ed è generalmente equilibrato. Inoltre eventuali nuovi emendamenti implicherebbero la riapertura dei negoziati e pregiudicherebbero la pressante necessità di approvare la direttiva, soprattutto in vista dell’imminente allargamento. Desidero sottolineare le proposte principali che ritengo siano le più importanti. La prima riguarda la riduzione delle formalità amministrative al minimo. La seconda concerne il diritto di circolare liberamente senza dover espletare formalità per un periodo di tre mesi. La terza prevede l’introduzione del diritto permanente di residenza dopo quattro anni di residenza continua nello Stato membro ospitante. La quarta impone limiti ai poteri dello Stato di respingere o revocare il diritto di residenza per i cittadini comunitari per motivi di sicurezza o di ordine pubblico. Il mio quinto ed ultimo punto riguarda la definizione del concetto di famiglia. Desidero sottolineare che, armonizzando i requisiti di residenza per i cittadini comunitari, non è possibile imporre cambiamenti alla legislazione nazionale e alle definizioni dello di famiglia. Il Trattato esclude il diritto di famiglia dalla sfera di competenza dell’Unione, poiché si tratta di una competenza nazionale.
costep_2004-04-01_1_71	Considerando l’esistenza del mercato interno, in cui vige la libera circolazione dei beni e dei capitali, si rende necessaria una più stretta cooperazione fra gli Stati membri per combattere il contrabbando e la frode fiscale. Questo regolamento rientra in un pacchetto di regolamenti tesi a rafforzare la reciproca assistenza fra le autorità competenti degli Stati membri - in questo caso in materia di accise, ove assume particolare rilevanza il contrabbando del tabacco. La relatrice tuttavia si rammarica del fatto che questo non sarebbe il momento più opportuno per portare avanti la legislazione comunitaria nel senso dell’armonizzazione delle imposte indirette, e considera quindi la cooperazione una soluzione temporanea. Il nostro dissenso non potrebbe essere più profondo: la cooperazione, infatti, è un efficace metodo di lotta contro la frode fiscale e la criminalità organizzata, non solo sul piano delle accise, ma anche su quello dell’IVA e di altre imposte indirette. Soprattutto, è un metodo che permette di conservare la sovranità nazionale. L’armonizzazione provocherebbe ulteriori problemi a livello economico e di politica fiscale degli Stati membri; per tale motivo la cooperazione decentralizzata rappresenta una soluzione valida.
costep_2005-01-27_1_42	Nel commemorare il 60° anniversario della liberazione del campo di concentramento di Auschwitz, ricordiamo e condanniamo la terribile tragedia dell’Olocausto. Non possiamo, e non dobbiamo, dimenticare questa tragedia che è uno dei più vergognosi e dolorosi capitoli della storia del nostro continente. Questa tragedia deve servire da lezione per tutti in futuro, in modo che si possano combattere gli estremismi che conducono all’intolleranza, alla discriminazione e al razzismo. Sono favorevole all’idea che il 27 diventi il giorno in cui in Europa ricordiamo l’Olocausto e rendiamo omaggio alle sue vittime. Trovo preoccupanti i crescenti segnali di antisemitismo e di razzismo e l’aumento dei partiti estremisti e xenofobi. Spetta all’UE e alla comunità internazionale nel suo complesso promuovere e tutelare in modo completo ed efficace i diritti civili e i diritti fondamentali nell’Unione e nel mondo. L’UE deve rimanere fedele ai valori che sono parte del suo patrimonio comune, deve sforzarsi di salvaguardare i principi di tolleranza e non discriminazione e promuovere l’integrazione sociale, economica e politica. È di capitale importanza riprendere le discussioni sulla proposta di decisione quadro sul razzismo e la xenofobia, in quanto saremo in grado di contrastare questi fenomeni in modo efficace e coerente sul territorio comunitario solo se adotteremo un approccio integrato che preveda sia misure preventive che punitive.
costep_2005-05-09_1_102	Signor Presidente, desidero anch’io congratularmi con il relatore, oltre che con la Commissione, per una relazione ed un pacchetto di proposte veramente ambiziosi. Voglio sottolineare quanto sia importante, per l’industria cinematografica europea, che a livello europeo venga presa un’iniziativa così ambiziosa. Se volete un esempio di come non bisogna fare e dei motivi per cui questo pacchetto è necessario, venite in Scozia. Abbiamo infrastrutture cinematografiche di alto livello, attori e tecnici di grande talento e splendidi scenari per le riprese in esterni, ma la nostra industria cinematografica è quasi sconosciuta. Il motivo è ovvio: il nostro governo non la sostiene. Si sta girando in Irlanda un film su Maria Stuarda, mentre una nuova versione cinematografica del - la tragedia scozzese - verrà realizzata sull’Isola di Man. Il sostegno governativo alle produzioni è un fattore di capitale importanza nel mercato globale dell’industria cinematografica. Questa relazione dimostra chiaramente le ragioni per cui si rende necessario un ambizioso contesto europeo, dotato di un’anima che possiamo sviluppare in una dimensione europea. Mi congratulo con il relatore e consegnerò una copia della relazione al governo scozzese.
costep_2005-05-12_1_115	Le Istituzioni politiche non possono che avere una strategia di comunicazione: verità e trasparenza, unitamente a una disponibilità ad ascoltare almeno equivalente alla volontà di farsi ascoltare. Per quanto sia vero che la stragrande maggioranza dei cittadini europei si sente vicina all’essenza dello spirito dell’Unione europea, è nondimeno altrettanto vero che permane un senso di estraneità quando si tratta di gestione quotidiana e in merito al contenuto di alcuni suoi testi. L’obiettivo principale è dunque quello di aumentare, attraverso la trasparenza e la verità, nonché il rispetto assoluto del pluralismo, la visibilità di ciò che è l’Unione europea, prestando attenzione a quanto dicono i cittadini. Tutte le forme di comunicazione sono bilaterali, e questa è una delle sue caratteristiche più democratiche. Teniamone dunque conto.
costep_2005-09-05_1_19	Signor Presidente, nel disastro aereo che il 14 agosto ha coinvolto l’apparecchio di una compagnia cipriota hanno trovato la morte 121 persone. Per un paese piccolo come Cipro una tale perdita di vite umane è sconvolgente; vorrei ringraziare lei, signor Presidente, e tutti i colleghi per le condoglianze che avete voluto porgere alle famiglie delle vittime. È stata aperta un’inchiesta per accertare con precisione le cause dell’incidente, ma le indiscrezioni trapelate dalle relazioni ufficiali inducono a credere che carenze amministrative e cronici difetti organizzativi abbiano reso il Dipartimento dell’aviazione civile di Cipro incapace di svolgere adeguatamente la funzione di servizio di sicurezza aerea. Benché il governo di Cipro si sia impegnato ad adottare senza indugio misure correttive, emerge ormai con chiarezza che la Commissione conosceva questa situazione ormai da qualche tempo, ma ha mantenuto un atteggiamento sostanzialmente passivo, preferendo attenersi - per porre rimedio alla situazione - a una linea d’azione impacciata e alquanto inefficace. È possibile che analoghi problemi di sicurezza affliggano le autorità preposte all’aviazione civile in altri Stati membri, e che vi sia urgente necessità di prendere misure correttive. Mi auguro che stasera la Commissione - quando farà la sua dichiarazione in Aula - sappia illustrare con persuasiva chiarezza la propria intenzione di esercitare subito con maggior severità il proprio ruolo di vigilanza sulle autorità preposte all’aviazione civile, garantendo una rigorosa applicazione della trasparenza.
costep_2005-09-29_1_74	Vorrei unicamente far notare che non è stato inserito alcun paragrafo che esigesse l’immediata adozione di misure volte a sostenere quei settori che vengono gravemente danneggiati dall’aumento del prezzo del carburante; al contrario, si afferma la importanza di evitare interventi politici. Ricordiamo che, dopo la presa di posizione dei pescatori sulle ripercussioni che l’aumento dei prezzi del carburante avrebbe avuto sul settore della pesca, il Consiglio Agricoltura e Pesca del 19 e 20 settembre si è incomprensibilmente limitato, ancora una volta, a prendere atto della situazione, senza adottare alcuna misura che potesse fornire una risposta al problema. Come hanno ammonito i pescatori, l’aumento di prezzo dei carburanti provoca gravi difficoltà al settore, poiché mette in gioco la sopravvivenza di molti pescherecci qualora non vengano prese misure immediate - per esempio aiuti finanziari che assorbano il maggior costo dei carburanti. Appare evidente che il rincaro dei carburanti aggrava la già difficile situazione dei molti pescatori impegnati nella pesca artigianale; costoro infatti utilizzano la benzina per la propria attività, ma non possono contare sul minimo aiuto per compensare le conseguenze dei successivi aumenti di questo carburante. Pertanto - a parte tutte le altre azioni di lungo periodo - è necessario prendere misure immediate, dato che la questione è assai urgente.
costep_2005-12-01_1_98	Senza voler entrare in un dibattito sull’armonizzazione fiscale e le disposizioni comuni sull’IVA, l’obiettivo principale di questa risoluzione è l’estensione per un ulteriore anno - fino alla fine del 2006 - del periodo di sperimentazione per quegli Stati membri che hanno scelto di applicare un’aliquota IVA ridotta su alcuni servizi ad alta intensità di lavoro. Riteniamo che questa misura - trattandosi di un provvedimento - possa contribuire a creare occupazione e a ridurre l’economia sommersa. In questa fase sarebbe ancora prematura qualsiasi valutazione di questa misura, che comunque è destinata a produrre maggiore flessibilità in materia di imposte indirette. Occorre tener presente che la brusca interruzione di questa misura provocherebbe un aumento dei prezzi. Questi provvedimenti devono applicarsi a tutti gli attuali Stati membri; i nuovi Stati membri non devono subire discriminazioni che sarebbero inaccettabili. La seduta termina alle 11.50
costep_2006-04-27_1_83	A mio avviso, la principale priorità dell’Europa dev’essere a livello regionale. L’Unione ha il dovere, sia per i cittadini dei suoi Stati membri, sia perché appartiene alla comunità internazionale, di svolgere un ruolo che è unico nell’ambito della sua immediata sfera d’influenza. Tuttavia è possibile - e necessario - che questo discorso venga esteso ad altre aree di influenza, tra cui ovviamente l’America latina. Per ragioni storiche, culturali e linguistiche, questa è un’area con un potenziale enorme per lo sviluppo di legami di cooperazione in campo economico e politico e, cosa ancor più importante, nell’ambito delle relazioni internazionali, in cui la collaborazione tra quei paesi su entrambi i lati dell’Atlantico può essere molto proficua. Infine, vorrei fare un’osservazione da una prospettiva portoghese. Sebbene il Portogallo abbia il dovere di mettere l’Africa ai primi posti della sua politica estera, non deve trascurare l’importanza dei legami transatlantici. Pertanto deve dare pieno appoggio a iniziative come il vertice che avrà luogo a Vienna il 12 e 13 maggio. Pertanto spero che questo vertice abbia un esito positivo, soprattutto per quanto riguarda i negoziati con il Mercosur, un tema per cui in varie occasioni ho manifestato la mia preoccupazione e il mio impegno.
costep_2006-06-01_1_109	È sempre opportuno, soprattutto oggi, nella Giornata mondiale del bambino, sottolineare la responsabilità spettante al diritto, agli Stati Membri e all’Unione nel dare priorità alla difesa dei diritti dei bambini, che rappresentano il nostro futuro e costituiscono circa un quinto della popolazione della Comunità europea. Appoggio la promulgazione di questa decisione quadro relativa al riconoscimento e all’esecuzione nella Comunità dei divieti risultanti da condanne per reati sessuali ai danni di bambini, nonché gli emendamenti proposti dal relatore. Tale decisione costituisce un passo fondamentale per migliorare la cooperazione tra gli Stati membri in materia di protezione dei bambini. Inoltre il suo obiettivo è duplice: migliorare l’accesso all’informazione sui divieti (mediante la loro registrazione obbligatoria nel casellario giudiziario); e renderne obbligatoria l’applicazione. Sarà perciò possibile impedire che una persona condannata per pedofilia in uno Stato membro e soggetta al divieto di esercitare attività che possano metterla a contatto con bambini, possa sottrarsi al suddetto divieto stabilendosi in un altro Stato membro. Una simile decadenza pronunciata in uno Stato membro dovrà produrre effetti giuridici negli altri Stati membri, così da prevedere l’applicazione del principio di riconoscimento reciproco alle decadenze e ai divieti.
costep_2006-06-01_1_112	Mentre gli sviluppi più recenti in Israele sono stati apprezzabili, non ultimi i risultati raggiunti da un partito certamente propenso al dialogo e alla ricerca di un accordo, lo stesso non si può dire dei risultati elettorali nell’Autorità palestinese, dove l’esito, quantunque regolare dal punto di vista della legittimità elettorale, è doppiamente preoccupante: innanzi tutto perché un gruppo politico che non riconosce il diritto di Israele all’esistenza - e come tale viene meno a uno dei prerequisiti per attuare il processo di pace - è potuto salire al potere. Inoltre ha dimostrato che, in occasione di quelle elezioni, il popolo sotto la giurisdizione dell’Autorità palestinese non ha dato priorità alla soluzione negoziata di quest’annoso conflitto. In tale contesto, l’Unione e tutto il Quartetto devono essere concordi sui prossimi passi. Dobbiamo dimostrare fermezza nei confronti del governo dell’Autorità palestinese, ma apertura verso il Presidente Mahmoud Abbas e le sue iniziative alla ricerca di un accordo generalizzato sull’unica soluzione accettabile, ovvero la coesistenza pacifica dei due Stati. Considerando l’importanza del ruolo di donatore svolto dall’Unione, si auspica che, su questo fronte esterno, l’Europa si dimostri all’altezza del compito di influire positivamente sulla situazione.
costep_2006-11-14_15_16	Signor Presidente, leggendo il programma legislativo e ascoltando la presentazione del lavoro della Commissione per il 2007, possiamo solo concludere che si tratta del solito programma. Il solito neoliberalismo, che mette in discussione i diritti sociali e dei lavoratori, aumenta la precarietà del lavoro, riprende vecchi metodi di sfruttamento, promuove la liberalizzazione dei servizi, compresi i servizi pubblici, palesando le intenzioni alla base della cosiddetta strategia di Lisbona. In nome della flessibilità, del completamento del mercato interno e della globalizzazione, si calpestano vincoli contrattuali e aumenta il pericolo di trasferimento delle multinazionali, come la GM Opel ad Azambuja, la Johnson Controls a Nelas e Portalegre e la Lear a Valongo, per citare solo alcuni dei casi più gravi che in questo momento minacciano migliaia di lavoratori in Portogallo, dove la disoccupazione è già molto elevata in seguito alle riduzioni di personale nel settore tessile, dell’abbigliamento e delle calzature. Questi lavoratori disoccupati sono ora alla mercé delle agenzie di lavoro temporaneo e di altri datori di lavoro senza scrupoli, come nei casi recenti che abbiamo appreso dai media, di lavoratori portoghesi affamati, senza salario e senza pane, nel sud dei Paesi Bassi. È questa la responsabilità sociale delle imprese? Al tempo stesso, nel nome della moneta unica e della stabilità dei prezzi, la Banca centrale europea impone costanti aumenti dei tassi di interesse e i governi usano il Patto di stabilità e di crescita per indebolire la produzione, bloccare lo sviluppo sociale, mettere in crisi le piccole e microimprese e creare una cultura che favorisce il vergognoso sfruttamento dei lavoratori emigrati e immigrati e delle loro famiglie. Dobbiamo quindi farla finita con queste politiche neoliberali. È ora di dare la priorità alle politiche di sviluppo sociale e al benessere della popolazione e di dimostrare solidarietà ai lavoratori portoghesi affamati e sfruttati, come quelli nel sud dei Paesi Bassi, il cui caso è appena stato reso di dominio pubblico.
costep_2006-11-15_8_7	Ho votato a favore della relazione dell’onorevole Joan i Marí su una nuova strategia quadro per il multilinguismo, seppure con qualche riserva in merito ad alcune proposte ed emendamenti che sono stati adottati. A mio parere, la strategia europea per il multilinguismo dovrebbe coprire l’insegnamento e la promozione delle lingue europee diffuse nel mondo, una definizione che si applica al portoghese, che è la terza lingua comunitaria più parlata nel mondo (dietro a inglese e spagnolo e davanti a tedesco, francese e italiano). Per la sua unicità e per il fatto che è parlata da circa 200 milioni di persone in otto paesi di cinque continenti, la lingua portoghese dovrebbe rientrare tra le lingue ufficiali dell’UE. La relazione omette di riconoscerlo come sarebbe opportuno. Il portoghese rappresenta il legame più duraturo tra i continenti, in quanto è un mezzo di comunicazione, è la materia prima utilizzata da grandi poeti e scrittori e ha una dignità acquisita in ottocento anni di storia.
costep_2006-12-13_10_81	La proposta su cui abbiamo votato oggi prevede la revisione degli attuali limiti di emissione dei veicoli a motore e pertanto l’inclusione dei veicoli alimentati a biocarburanti Le nuove tecnologie e scoperte scientifiche ci permettono di aspirare a un elevato livello di protezione ambientale e di investire in questi nuovi segmenti del mercato automobilistico. Oggigiorno non possiamo trascurare le sfide ambientali con cui siamo confrontati, né possiamo ignorare il fatto che nel settore dei carburanti puliti si sta sviluppando un nuovo mercato. Di conseguenza, informare i consumatori sui veicoli meno inquinanti, sulle riparazioni dei veicoli e sui nuovi articoli immessi sul mercato dai fabbricanti è una misura importante ai fini della protezione e degli investimenti nella società del futuro. Ancora una volta sono in gioco il funzionamento del mercato interno, la promozione dello sviluppo sostenibile a livello ambientale e il miglioramento delle condizioni di vita dei cittadini. Ho quindi votato a favore della relazione Groote.
costep_2007-01-17_11_16	La ringrazio molto, signor Presidente, desidero a mia volta congratularmi per la sua elezione e rivolgerle i migliori auguri per questo suo nuovo incarico. La liberalizzazione del trasporto ferroviario è una realtà necessaria, ma i progressi in tal senso sono stati laboriosi. Pertanto dobbiamo mantenere vivo l’impegno di accelerare la creazione di un mercato europeo dei servizi ferroviari che ci aiuterà a realizzare gli importanti obiettivi della politica comune dei trasporti. Da questo punto di vista desidero ringraziare i nostri relatori per il loro eccellente lavoro. Anche se per molti i treni trasmettono ancora un’immagine di romanticismo e avventura, retaggio, in parte, dal famoso Orient Express, di fatto essi sono un mezzo di trasporto sicuro, ecologico, atto a spostare grandi quantità di merci rapidamente e a trasportare confortevolmente e altrettanto rapidamente un gran numero di passeggeri. Il sogno di servizi ferroviari che colleghino l’Atlantico al Baltico e al Mar Nero rimane remoto, in quanto continuiamo a incontrare ostacoli considerevoli all’effettiva libertà di movimento nel settore ferroviario. Rimane il problema delle discrepanze riguardo, ad esempio, allo scartamento dei binari nella Penisola iberica e al di fuori di essa, nonché la gestione del traffico interno e internazionale e l’emissione dei biglietti, questioni non certo di facile soluzione. Ci troviamo di fronte a difficoltà enormi e, senza la volontà degli Stati membri, non riusciremo a sormontarle. La congestione in Europa centrale e l’accessibilità alle regioni periferiche europee sono strettamente collegate. Se vogliamo la crescita economica dei nostri paesi, sono necessarie misure congiunte che permettano di collegare lo sviluppo di una zona al progresso di un’altra. I finanziamenti approvati per le reti transeuropee non ci entusiasmano granché. Pertanto dobbiamo trovare una qualche soddisfazione nel progresso che speriamo di approvare domani. Il Parlamento, nella sua diversità, sta facendo del proprio meglio, ma il Consiglio non risponde positivamente a tale impeto a favore del progresso e della liberalizzazione del trasporto ferroviario. Come raggiungere tale obiettivo? Riconoscendo che le scadenze per l’apertura delle reti sono ragionevoli e non imponendo restrizioni economiche inique al processo, accettando soluzioni di compromesso per le concessioni esistenti e per gli obblighi di servizio pubblico, accettando le regole per la certificazione del personale viaggiante nell’interesse della sicurezza delle persone e delle cose ed infine, garantendo la protezione universale dei diritti di tutti i passeggeri. Accanto alla qualità del servizio, questo è il modo migliore per attirare i passeggeri verso questo mezzo di trasporto, garantendo il suo sviluppo e la continuità dell’occupazione nel settore.
costep_2007-02-01_8_6	La relazione omette di fare riferimento alle cause che sono alla base delle sempre più profonde disuguaglianze e delle asimmetrie di sviluppo, dello sfruttamento sfrenato delle risorse naturali e dell’immane distruzione dell’ambiente nel mondo, e omette di denunciarne il vero responsabile, ovvero il capitalismo. Malgrado ciò, la relazione contiene un’ampia gamma di proposte e considerazioni che approviamo, come l’appello a conseguire l’obiettivo del 0,7 per cento del reddito nazionale lordo per realizzare l’effettiva cooperazione allo sviluppo improntata alla solidarietà. Tuttavia, non possiamo accettare, per esempio, i seguenti punti: poiché gli enti locali dei paesi in via di sviluppo non sono sempre in grado di sostenere i volumi di finanziamento necessari per investimenti di grandi dimensioni per la costruzione e la manutenzione di reti di infrastrutture, ad esempio per l’approvvigionamento d’acqua o il risanamento, la relazione conclude che soltanto l’apporto complementare di capitali privati mediante un partenariato pubblico-privato permetterà di ottenere il volume di finanziamenti necessario, consegnando così su un piatto d’argento questa risorsa fondamentale per la vita al capitale privato; inoltre, subordina la riduzione del debito dei paesi meno avanzati, anziché prevederne la cancellazione, al cosiddetto buon governo i cui criteri sono dettati dagli interessi delle grandi potenze. Da qui il nostro voto.
costep_2007-02-13_11_20	Come ha confermato l’intervento del Commissario Fischer Boel, lo scopo principale della riforma dell’OCM del settore vitivinicolo, da lei auspicata, è il ricorso allo sradicamento delle vigne come mezzo per equilibrare il mercato vinicolo. Questo significa che le regioni meno sviluppate e soprattutto le aziende agricole a conduzione familiare e gli agricoltori a basso reddito sarebbero i più colpiti, con un effetto sociale e ambientale disastroso che aggraverebbe la desertificazione e di conseguenza porterebbe all’abbandono delle aree rurali. Per vaste aree dei paesi del sud, come il Portogallo, le conseguenze potrebbero essere devastanti, al pari della tragedia degli incendi estivi nei boschi. Pertanto poniamo l’accento sulla protezione delle vigne e della viticoltura, che ha svolto un ruolo centrale nella civiltà europea, e in particolare in quella mediterranea. Vogliamo vedere i nostri agricoltori produrre vino sempre migliore e mantenere la distillazione di bevande alcoliche. Siamo contrari a sminuire la produzione di vino dall’uva per sostituirlo con un vino industriale che deriva dall’importazione di mosto da paesi terzi. Signora Commissario, i nostri vini di alta qualità vanno difesi.
costep_2007-03-14_6_30	L’Unione europea non ha nulla da guadagnare definendo rigidamente le attività economiche e determinandone la natura pubblica o privata. L’economia moderna, in particolare quella europea, richiede flessibilità. Ciò detto, il miglior modello di integrazione europea è quello che lascia un margine di discrezionalità a ciascuno Stato membro per operare le scelte che i suoi cittadini preferiscono, eventualmente lasciando loro anche la facoltà di commettere errori. La possibilità di sbagliare fa parte della libertà di scegliere. Convengo quindi sulla necessità di una definizione chiara, in termini giuridici, di che cosa si intende per servizi economici di interesse generale e per servizi sociali di interesse generale. Una loro corretta identificazione è importante per far sì che, adottando una normativa, l’Unione europea non imponga né proibisca alcunché al di fuori della sua competenza. In questo senso sono favorevole a molte delle considerazioni contenute nella presente relazione. Mi trovo altresì d’accordo con il relatore quando afferma che i servizi sociali di interesse generale devono essere dotati di finanziamenti sufficienti. Si tratta di un’asserzione incontestabile, anche se possono esservi opinioni divergenti sulle modalità di finanziamento e anche se i singoli Stati membri possono avere concezioni diverse su quelli che sono i suoi doveri nei confronti dei cittadini.
costep_2007-04-25_19_12	Signor Presidente, signor Commissario, onorevoli colleghi, inizierò il mio intervento facendo eco agli onorevoli Díaz de Mera e Castiglione, entrambi del mio gruppo, che hanno lodato il relatore, onorevole Deprez; egli infatti ci ha presentato un’ottima relazione - come d’abitudine - e ha fatto uno sforzo notevole per raggiungere un compromesso fra tutti i gruppi politici e il Consiglio, mirando a ottenere un accordo in prima lettura. Accogliamo con estremo favore quest'iniziativa, che giunge proprio mentre l’Europa deve affrontare la più grave crisi della sua storia in fatto di immigrazione. Il massiccio afflusso di immigrati clandestini sulle coste europee ci impone di adottare misure urgenti. Sebbene le regioni più direttamente colpite siano quelle dell’Europa meridionale, questo problema non si può considerare di competenza esclusiva di quegli Stati membri e delle regioni interessate. L’imponente immigrazione irregolare e la tragedia umanitaria che essa rappresenta si ripercuoteranno sulla sicurezza e la coesione dell’intera Comunità europea. Plaudo alle varie misure operative concernenti la gestione delle nostre frontiere marittime esterne a sud, come l’istituzione di un centro di controllo operativo per coordinare una rete di pattugliamento lungo la linea costiera del Mediterraneo e la realizzazione di un registro centrale delle attrezzature tecniche disponibili da utilizzare per il controllo e il monitoraggio delle frontiere esterne, così che le risorse necessarie - per esempio imbarcazioni, elicotteri e aeroplani - siano utilizzabili in operazioni congiunte. Sono estremamente favorevole alla realizzazione di squadre di intervento rapido alle frontiere, che offriranno assistenza rapida - a livello tecnico e operativo - agli Stati membri che la richiederanno. In questo modo si accrescerà la solidarietà e l’assistenza reciproca tra gli Stati membri. Questo regolamento riguarda lo spiegamento di squadre di intervento rapido alle frontiere per offrire rapidamente assistenza nel caso di situazioni analoghe a quelle verificatesi, per esempio, nelle isole Canarie. Ne convengo: tale assistenza si dovrà prestare per un periodo limitato, in situazioni eccezionali o d’emergenza e in seguito alla richiesta dello Stato membro interessato. Signor Presidente, l’agenzia europea FRONTEX deve svolgere un ruolo cruciale nel coordinamento di tale assistenza, e deve agire con rapidità ed efficacia. Entro cinque giorni si prende una decisione e si redige un piano, specificando la durata, l’ubicazione geografica, la missione da intraprendere, la composizione, il numero e il profilo degli esperti che ogni Stato membro dovrà fornire alla squadra. Tutti noi - Parlamento, Commissione e Consiglio - dovremo offrire le risorse umane e finanziarie necessarie a livello istituzionale affinché la missione si svolga efficacemente.
costep_2007-05-23_6_43	Nonostante la controversia sorta sulla relazione e composta a tempo debito, credo che questo documento, nella sua forma attuale, confermi i diritti esistenti e stimoli la mobilità dei pazienti. Proprio ciò che si voleva. Considerata la particolare rilevanza di questa materia, il dibattito deve comprendere la vasta gamma dei differenti sistemi in vigore nei vari Stati membri. Ad ogni modo, la cosa più importante è assicurare che le opportunità procurate dalla mobilità dei pazienti siano chiare e praticabili. La salute è uno dei temi che stanno più a cuore ai cittadini e sarebbe sbagliato imporre agli Stati membri, mediante la legislazione comunitaria, soluzioni che scalzino le norme su cui i cittadini e i responsabili politici concordavano. Tuttavia, questo non impedisce che in uno spazio libero come l’Unione, dove c'è una tradizione di mobilità in diversi ambiti, si introducano norme per agevolare il ricorso a questa facoltà. Credo pertanto che il risultato sia positivo e favorevole agli interessi e ai diritti dei cittadini.
costep_2007-09-05_8_4	La relazione afferma che ogni anno all’interno dell’Unione europea vengono trasportate circa 110 miliardi di tonnellate/km di merci pericolose per la popolazione e l’ambiente, per un totale di quasi l’8 per cento del trasporto complessivo di merci. Di queste, il 58 per cento è trasportato per ferrovia, il 25 per cento per via aerea e il 17 per cento sulle vie di navigazione interna. Il trasporto internazionale di merci pericolose è disciplinato da accordi internazionali. In questo contesto, riteniamo che vi sia sì bisogno di una cooperazione adeguata a livello europeo, ma che questa non infici la piena sovranità degli Stati membri per quanto riguarda il trasporto di merci (pericolose) sul loro territorio, ad esempio mediante il diritto di regolamentare, rilasciare autorizzazioni individuali e vietare il trasporto di merci pericolose, per questioni di sicurezza nazionale e tutela ambientale. Si tratta di una questione di principio che è tanto più importante se contemplata sullo sfondo della liberalizzazione sfrenata del settore dei trasporti promossa dall’Unione europea.
costep_2007-10-25_8_36	Il recente aumento dei prezzi dei prodotti alimentari è in gran parte dovuto alle successive riforme della PAC, all’abbandono della produzione promosso come risultato di ciò e la conseguente scomparsa di molte aziende agricole di piccole e medie dimensioni. L’ignorare la realtà specifica degli Stati membri al fine di tenere in maggior conto gli interessi delle grandi imprese agroindustriali, dei distributori multinazionali di prodotti alimentari, nonché i negoziati volti a liberalizzare il commercio in seno all’OMC ha contribuito a modificare la base dell’attività agricola, portando a un calo della produzione. Al contempo, l’impiego di prodotti agricoli a scopi non alimentari, in particolare per la produzione di biocarburanti, ai quali hanno cercato di dare la priorità, non aiuterà a sviluppare l’attività agricola e potrebbe, al contrario, sostituire la produzione di prodotti alimentari, avendoin tal modo un impatto negativo sulla protezione della sovranità alimentare. Crediamo pertanto che sia essenziale valutare nuovamente gli obiettivi della politica agricola comune al fine di aumentare la produzione di beni alimentari, di appoggiare le piccole e medie aziende agricole e zootecniche e di moderare i prezzi al consumo, potenziando i meccanismi di intervento e assicurando adeguati prezzi di intervento.
costep_2007-11-29_8_40	Se da un lato abbiamo il tentativo di imporre la sostanza di una proposta di trattato che è già stata rifiutata e variamente descritta come costituzionale, mini, semplificata e di riforma, dall’altro vediamo le istituzioni sopranazionali dell’UE continuamente impegnate a promuovere la creazione artificiale della cosiddetta opinione pubblica europea. Inoltre, ci ricordiamo di come questa determinazione sia diventata qualcosa di simile a una crociata, dopo che Francia e Paesi Bassi hanno rifiutato la Costituzione europea, e abbia fatto ricorso a ogni mezzo possibile, compresi i partiti politici a livello europeo e ora le loro basi politiche, per promuovere la formazione di una coscienza europea. Come sostenuto dalla Presidenza portoghese, il coinvolgimento di tutti i nostri cittadini nell’affascinante processo di costruzione dell’Europa è la vera sostanza, la vera causa, la vera questione. Dovremmo dunque chiederci come mai, nonostante tutto questo entusiasmo, si stiano evitando i referendum sul Trattato europeo. In ogni caso, questa non è la volontà delle forze dominanti nell’UE. Ciò che queste ora vogliono, tra le altre cose, è che i fondi del bilancio comunitario finanzino le campagne elettorali per il Parlamento europeo dei partiti politici a livello europeo, fatto che creerebbe una chiara interferenza negli affari di politica interna e nel funzionamento democratico di ogni Stato.
costep_2007-12-13_4_18	La conseguenza della globalizzazione nell’area europea è che le imprese produttive sono i perdenti e le aziende che esportano tecnologia, i vincenti. È una situazione riproposta con molta chiarezza nella coesione interna. Nel caso dell’industria tessile, il fatto che il settore sia principalmente costituito da piccole e medie imprese è uno svantaggio sul mercato che rappresenta il 6 per cento del commercio totale a livello mondiale e un fatturato stimato dell’ordine dei 566 miliardi di euro. Inoltre, molte regioni di produzione risentono della ristrutturazione economica, pertanto è difficile raggiungere la sostenibilità nel settore. La produzione europea è costretta a competere con quella di paesi che hanno svalutato artificialmente la propria moneta, non rispettano le norme di protezione dell’ambiente né sopportano i costi della tutela ambientale, violano spesso i diritti di proprietà intellettuale o, dettaglio ancora più grave, sul fronte sociale e dell’occupazione, oltre ad avere costi salariali nettamente inferiori, non applicano misure di protezione dei lavoratori rigorose come quelle europee. È pertanto assolutamente urgente garantire il rispetto delle regole dell’OMC e che la Commissione sia in grado di controllare le importazioni, non consentendo di gettare un velo artificiale per celare gli eccessi rilevati nella pratica con la Cina riguardo alle importazioni di prodotti tessili, come avvenuto in passato. La Commissione deve adottare tutte le misure necessarie per salvaguardare gli interessi dell’Unione europea, tra cui, se del caso, l’imposizione di quote alla Cina, possibilmente fino alla fine del 2008, nell’ambito del quadro giuridico dell’OMC nonché insistere per un rispetto incondizionato delle regole del fair play. Ai produttori europei mancano incentivi per attività di ricerca e sviluppo e per rafforzare le competenze della forza lavoro, non hanno un accesso adeguato ai mercati esterni o uno strumento efficace per prevenire la contraffazione. La proprietà intellettuale è la base del valore aggiunto del settore e deve essere difesa a tutti i costi al fine di incoraggiare la produzione con un elevato valore aggiunto. Infine, signor Presidente, signor Commissario, non si deve dimenticare la sicurezza dei consumatori. È responsabilità della Commissione evitare l’ingresso nelle case dei cittadini europei di qualsiasi prodotto che possa essere dannoso per le nostre famiglie.
costep_2008-01-31_10_32	Come nel caso della relazione sulla Svizzera e sul Liechtenstein, riteniamo che sia importante sottolineare che, in generale, questi accordi dovrebbero rientrare in un più ampio quadro che miri anche a promuovere i diritti dei lavoratori immigrati e a proteggerli contro il vergognoso fenomeno dello sfruttamento, nonché a incoraggiare l’esercizio effettivo dei loro diritti e della loro integrazione garantendo, ad esempio, il diritto al ricongiungimento famigliare, applicando la Convenzione internazionale sulla protezione dei diritti dei lavoratori migranti e dei membri delle loro famiglie, in merito alla quale vorremmo far presente che deve ancora essere ratificata da alcuni Stati membri dell’UE, elaborata sotto gli auspici dell’ONU, uno strumento giuridico inteso a salvaguardare la difesa dei diritti umani dei lavoratori migranti, in particolare il diritto inalienabile alla vita familiare. In altre parole, facilitare la circolazione dei cittadini tra i vari paesi non dovrebbe essere usato come uno strumento per agevolare lo sfruttamento della forza lavoro temporanea e a basso costo scaricata senza difficoltà, aumentare lo sfruttamento e la pressione sui salari, promuovere condizioni precarie, deregolamentare i rapporti di lavoro, alimentando un approccio retrogado in termini di diritti dei lavoratori e condizioni sociali nel complesso, ma per contrastare tali fenomeni.
costep_2008-03-13_5_17	In generale, si può dire che lo scopo di questa relazione sia incoraggiare l’integrazione dei nuovi Stati membri nella politica estera dell’UE, in particolare la politica di cooperazione allo sviluppo e la politica europea di vicinato. La relazione, inoltre, considera che i nuovi Stati membri rappresentino un’opportunità per l’UE per rafforzare la sua presenza strategica nell’Europa orientale, in Asia centrale e nel Caucaso, regioni con cui i nuovi Stati membri hanno relazioni prioritarie e che finora hanno ricevuto meno aiuti dall’UE. Ciò significa cercare usare la relazione privilegiata dei paesi dell’Europa orientale che hanno aderito all’UE nel 2004 come strumento di intervento comunitario (tenendo conto degli interessi delle maggiori potenze e dei loro grandi gruppi economici e finanziari, in particolare nel settore energetico) nei paesi della Comunità di Stati indipendenti, nei Balcani occidentali e nel Caucaso. Ciò significa cercare di fare uso dell’esperienza di transizione di questi paesi verso il capitalismo e l’inserimento nella NATO e nell’UE come modello da seguire in queste regioni. In definitiva, si tratta di questo: una politica che mascheri gli interessi del capitalismo con lo sviluppo.
costep_2008-04-10_12_64	Mentre esprimiamo il nostro cordoglio per le vittime, il nostro desiderio che i conflitti dovrebbero essere risolti pacificamente e i nostri principi di difesa della democrazia, dei diritti umani e del diritto internazionale, notiamo che ancora una volta una risoluzione sulla situazione in Tibet contiene elementi che non corrispondono esattamente alla situazione in atto. È sempre più evidente che quanto sta effettivamente accadendo è un’operazione contro i Giochi olimpici di Pechino; questa è la reale motivazione dietro l’impennata di provocazioni e di indignazioni ipocrite che sono state espresse. Ancora una volta, gli argomenti sono manipolati per giustificare l’interferenza attuale e futura e le violazioni del diritto internazionale, con tentativi di imporre interessi strategici ed economici contro la Cina. È significativo che stiamo parlando ancora del Tibet come territorio occupato dalla Cina, quando i poteri che istigano e sostengono i movimenti separatisti che sono alla radice delle azioni violente non sfidano l’integrità del territorio della Repubblica popolare cinese, compreso il Tibet come regione autonoma. Infine, quale morale può avere quest'Assemblea nell’adottare tale risoluzione se, meno di un mese fa, ha adottato una relazione sull’Iraq senza il minimo riferimento all’aggressione e all’occupazione da parte degli USA?
costep_2008-05-08_9_42	Ogni anno ci troviamo di fronte a questo esercizio di ipocrisia del Parlamento europeo sui diritti umani nel mondo. Ovviamente, la relazione contiene punti che condividiamo. Tuttavia, in sostanza, è un esempio perfetto di strumentalizzazione dei diritti umani e del loro inaccettabile impiego quale arma politica a favore degli interessi delle importanti potenze dell’Unione europea, e nei loro grandi gruppi finanziari ed economici, nonché contro coloro che respingono le loro imposizioni. Di conseguenza, vi è totale assenza di ogni riferimento e denuncia delle palesi violazioni dei diritti umani in Palestina, Iraq, Afghanistan, Cipro occupata o il Sahara occidentale, in quanto perpetrate da paesi dell’Unione europea e/o da loro alleati come gli Stati Uniti, Israele, la Turchia o il Marocco. Inoltre, vi è nuovamente un tentativo di dissociare i diritti umani, subordinandoli ai diritti economici e sociali. La difesa dei diritti umani, compreso il fatto che sono indivisibili e non possono essere classificati, e il loro status quale prerequisito per il rispetto dei diritti delle persone e per l’autentica giustizia sociale, pace, libertà e democrazia devono formare il quadro della nostra azione politica. Per noi riguardano la difesa dei diritti delle persone, non un esercizio di ipocrisia.
costep_2009-01-13_18_2	Signora Presidente, signor Commissario, onorevoli colleghi, con questa relazione desideriamo adottare la proposta di una decisione del Consiglio in merito alla convenzione n. 188 dell’Organizzazione internazionale del lavoro (OIL) sul lavoro nella pesca, che stabilisce norme minime internazionali da rispettare e migliori condizioni in tutto il mondo. In tale modo porremo rimedio al basso tasso di ratifica di molte convenzioni nel settore del lavoro in mare. Adottata nel giugno 2007 dalla 96a sessione della Conferenza internazionale del lavoro, la convenzione è volta a stabilire delle norme minime internazionali per il settore della pesca, promuovendo condizioni di vita e di lavoro dignitose per i pescatori. Disciplina, tra l’altro, questioni importanti come salute e sicurezza sul lavoro, composizione degli equipaggi e ore di riposo, elenco dell’equipaggio, rimpatrio in caso di difficoltà, reclutamento, sistemazione e previdenza sociale. I lavoratori del settore attendono da diverso tempo l’adozione di tale convenzione dell’OIL sul lavoro nella pesca, poiché ritengono che costituisca un passo avanti nel conferimento di maggiore dignità a un settore importante e strategico, che dà lavoro a circa 30 milioni di uomini e donne in tutto il mondo. Nel 2003, l’ufficio dell’Organizzazione internazionale del lavoro e i suoi costituenti tripartiti hanno avviato i lavori di stesura di norme internazionali aggiornate ed esaurienti sul lavoro nel settore della pesca, per garantire un’adeguata tutela dei pescatori in tutto il mondo, visto che la particolare natura del settore e le specifiche condizioni di vita e di lavoro richiedono una protezione speciale. Considerando che si tratta di un settore con un elevato tasso di incidenti mortali - cui contribuiscono lo sfruttamento e la mancanza di tutele - è evidente la necessità di misure tutelari speciali. La convenzione rivede altre convenzioni vigenti nel settore, in particolare su età minima, visite mediche dei pescatori, contratti di assunzione e alloggiamento degli equipaggi ed è accompagnata da una raccomandazione (n.199). L’adozione della convenzione è divenuta necessaria in seguito all’approvazione nel febbraio 2006 della versione consolidata della convenzione OIL sul lavoro in mare, che escludeva il settore della pesca dal proprio campo di applicazione. Chiediamo, pertanto, che vengano compiuti tutti gli sforzi possibili per garantire una ratifica della convenzione da parte degli Stati membri in tempi brevi (preferibilmente prima del 2012), poiché la convenzione entrerà in vigore soltanto quando sarà stata ratificata da dieci dei 180 Stati membri dell’Organizzazione internazionale del lavoro, otto dei quali dovranno essere Stati costieri. È altrettanto importante che i provvedimenti previsti vengano attuati laddove non sono ancora entrati in vigore. Infine, desidero ringraziare tutti coloro che hanno contribuito alla stesura della relazione, compreso l’onorevole Meyer, relatore per parere della commissione per la pesca. Mi auguro che tutti gli onorevoli colleghi informino i loro parlamenti nazionali e governi, affinché la convenzione possa essere ratificata il più rapidamente possibile.
costep_2009-02-02_15_7	Sulla scia di altre iniziative, abbiamo proposto alla commissione per il commercio internazionale del Parlamento europeo di richiedere un’interrogazione orale seguita dalla discussione in sessione plenaria sulla produzione e occupazione nel settore tessile e dell’abbigliamento in diversi Stati membri dell’Unione europea, perché lo riteniamo urgente e indispensabile. La nostra proposta prevedeva anche la partecipazione del Consiglio alla discussione nonché una risoluzione finale del Parlamento. Queste proposte non hanno tuttavia incontrato il favore degli altri gruppi parlamentari. È trascorso oltre un anno dalla discussione in quest'Aula del 12 dicembre 2007, durante la quale abbiamo lanciato l’allarme sul fatto che, se non si fossero intraprese misure a difesa della produzione e dell’occupazione nel settore tessile e dell’abbigliamento, avremmo sopportare assistito alla lenta agonia e alla distruzione di ampia parte di questo settore strategico. Da allora, come già era accaduto in precedenza, migliaia di posti di lavoro sono andati persi e innumerevoli imprese hanno chiuso i battenti, segnatamente 350 000 posti di lavoro e il 5 per cento delle aziende sono scomparsi solo negli ultimi due anni. Ci chiediamo quindi se è questo che la Commissione europea definisce competere attraverso la ristrutturazione. Da allora, come già era successo in passato, i lavoratori hanno continuato a scontrarsi con la disoccupazione - troppo spesso senza ricevere alcuna indennità o la retribuzione dovuta - con lo sfruttamento intensivo, con maggiore insicurezza, con ritardi nel pagamento dello stipendio e con orari di lavoro non regolamentati. Vi sono cause e persone responsabili di tale situazione, ad esempio quelle che promuovono la liberalizzazione del commercio nel settore tessile e dell’abbigliamento e il trasferimento della produzione per massimizzare i profitti, mettendo gran parte del settore di fronte alla concorrenza su duplici standard, stabiliti principio sin dall’inizio. Di fronte a questa situazione, l’Unione europea ha fatto finta di non sentire, oppure ha intrapreso misure blande, ben lontane dal fornire una risposta ai problemi e alle necessità del settore. La Commissione europea non considera il settore tessile e dell’abbigliamento tanto speciale quanto dice, a differenza di altri settori. Oltre a misure urgenti, che devono essere attuate da ciascuno Stato membro, l’Unione europea ha anche il dovere di fornire una risposta ai gravi problemi che il settore sta affrontando. Signora Commissario, quando saranno applicate norme vincolanti sull’apposizione di etichette di origine, con l’adozione, ad esempio, del regolamento sul made in? Quando saranno imposti ai prodotti importati gli stessi requisiti di sicurezza e tutela del consumatore richiesti per i beni prodotti all’interno dell’Unione europea? Come continuerà l’Unione europea a monitorare in tempo reale l’andamento delle importazioni e l’ispezione e controllo delle dogane, mantenendo il settore informato e richiedendo clausole di salvaguardia ove necessario? Come utilizzerà il quadro finanziario 2007-2013, incluso il cosiddetto Fondo europeo di adeguamento alla globalizzazione, per mantenere la produzione e l’occupazione nel settore tessile e dell’abbigliamento, in particolare nelle piccole e medie imprese colpite dalla liberalizzazione? Quando entrerà in vigore una politica monetaria e di cambio che non penalizzi le esportazioni da determinati Stati membri? Quando sarà creato il programma comunitario proposto da questo Parlamento e quando saranno sbloccate le risorse finanziarie necessarie alla modernizzazione e promozione del settore e alla diversificazione delle attività industriali, in particolare nelle regioni più svantaggiate che dipendono da esse?
costep_2009-03-12_10_68	Ho votato a favore della risoluzione del Parlamento europeo sulle risorse idriche in vista del V Forum mondiale dell’acqua perché ritengo sia urgente elaborare politiche globali in materia di approvvigionamento e gestione delle risorse idriche al fine di conseguire gli obiettivi di sviluppo del Millennio, che prevedono il dimezzamento entro il 2015 del numero di persone che non ha accesso all’acqua potabile. Tuttavia, a causa della crisi finanziaria globale, gli Stati membri devono rafforzare il sostegno ai paesi meno sviluppati mediante gli aiuti pubblici allo sviluppo e la cooperazione nel processo di adattamento e mitigazione degli effetti dei cambiamenti climatici.
costep_2009-03-24_10_15	La relazione fa riferimento ad alcuni aspetti che, in un certo qual modo, sottolineano ciò che affermiamo da lungo tempo, ossia che l’attuale bilancio comunitario è inferiore a quanto è necessario per una reale ed effettiva promozione della proclamata coesione economica e sociale nell’Unione europea. Tanto più quando, in piena crisi, gli insufficienti limiti concordati nell’attuale quadro finanziario 2007-2013 non sono neppure stati utilizzati del tutto - quasi 29 miliardi di euro in meno tra il 2007 e il 2009 - e gli importi inclusi nel bilancio non sono attuati come obiettivo di spesa, particolarmente per quanto riguarda la convergenza, l’agricoltura e la pesca. Inoltre, sono state aggiunte nuove priorità, che contrastano con quello che crediamo debba essere l’obiettivo e la priorità centrale del bilancio comunitario: uno strumento di ridistribuzione di fronte ai costi, le disuguaglianze e le asimmetrie provocate dal mercato interno, dall’Unione economica e monetaria e dalla liberalizzazione del commercio mondiale per i paesi e le regioni dell’Unione europea economicamente meno sviluppati. Dovremmo avere un bilancio comunitario che dia priorità alla convergenza reale, fondata sul progresso sociale e sulla salvaguardia e promozione delle potenzialità di ciascun paese, all’uso sostenibile delle risorse naturali e della protezione dell’ambiente, con l’obiettivo della coesione economica e sociale, oltre ad un efficace aiuto allo sviluppo. Riaffermiamo, inoltre, che il bilancio comunitario dovrà essere basato su un giusto contributo di ciascun paese in base al proprio reddito nazionale lordo, respingendo in modo perentorio qualsiasi tentativo, più o meno dissimulato, di introdurre imposte europee.
costep_2009-03-24_5_127	Ho appoggiato la relazione Sârbu e la proposta della Commissione che apportano modifiche tecniche alla normativa in vigore. L’attuale direttiva prevede un periodo di transizione (2000-2010), durante il quale il mercato dei biocidi continuerà a essere regolato dalle normative nazionali, oltre a un programma di durata decennale per la valutazione delle sostanze attive usate nei biocidi, volto a inserirli in un elenco positivo compilato dalla Commissione. Poiché il programma di revisione della direttiva è in uno stato di avanzamento tale da non poter essere completato entro il 2010 come previsto, si è reso necessario un emendamento volto ad allungare i periodi di transizione per i casi di ritardo. Per tale motivo, ritengo adeguata la proposta di emendamento in esame.
costep_2009-05-07_10_47	È sufficiente dare un’occhiata al contenuto della risoluzione sulla situazione in Palestina per capire in che misura sia un esercizio inaccettabile di ipocrisia e cinismo da parte della maggioranza del Parlamento per quanto concerne i diritti umani (nel mondo). La risoluzione non contiene una sola parola di condanna per la crudele aggressione di Israele nei confronti del popolo palestinese, che nulla può giustificare, cancellando inoltre la ferocia inflitta al popolo palestinese nella Striscia di Gaza, che la risoluzione del Consiglio dei diritti umani dell’ONU ha denunciato e condannato, né contiene una sola parola di solidarietà al popolo palestinese, vittima delle più brutali violazioni dei diritti umani perpetrate dall’esercito israeliano e dal terrorismo dello Stato israeliano. Gli aspetti della risoluzione con i quali concordiamo non possono prevalere sul fatto che fondamentalmente questa iniziativa annuale del Parlamento europeo è soltanto un perfido esercizio di manipolazione dei diritti umani usati in modo inaccettabile come arma di interferenza da parte delle principali potenze dell’Unione (e dei loro grandi gruppi economici e finanziari) contro popoli che affermano la propria sovranità e i propri diritti. Lo ribadiamo: potete contare su di noi per la difesa dei diritti umani, ma non contate su di noi per esercizi di ipocrisia.
costep_2009-11-12_11_25	Plaudo agli sforzi dell’Unione europea volti a consolidare i rapporti con la Russia nel quadro di un rafforzamento della stabilità, della sicurezza e della prosperità per l’Europa. Uno dei settori di cooperazione più critici nelle relazioni UE-Russia è proprio quello dell’energia e della sicurezza energetica, si rende quindi indispensabile la creazione della stabilità necessaria a garantire la sicurezza degli approvvigionamenti per gli Stati membri dell’Unione e per i loro consumatori. Mi auguro che il dialogo sull’energia e gli impegni derivanti dal prossimo vertice UE-Russia concorrano, nel lungo periodo, a una maggiore trasparenza e redditività del settore energetico, che a sua volta può favorire la nascita di nuovi rapporti strutturali tra i due blocchi mediante lo sviluppo di una cooperazione economica e commerciale. Altrettanto importante è la cooperazione tra l’Unione europea e la Russia in materia clima, cooperazione che ha permesso un accordo globale alla conferenza di Copenaghen. Vorrei rimarcare la natura strategica delle relazioni UE-Russia e il loro apporto al processo di comprensione e fiducia reciproche, essenziali ai fini della pace e della stabilità in Europa.
costep_2009-12-16_3_40	Signor Presidente, vorrei iniziare congratulandomi con la presidenza svedese e in particolare con il primo ministro Reinfeldt sia a nome del gruppo del Partito popolare europeo (Democratico cristiano) che della delegazione portoghese del gruppo PPE. Riteniamo che la presidenza svedese sia stata un successo quasi completo, principalmente in quattro ambiti fondamentali. In primo luogo, in ambito istituzionale, la presidenza svedese ha offerto un contributo estremamente professionale - ed esemplare dal punto vista delle migliori pratiche per l’Unione europea - all’entrata in vigore del trattato di Lisbona, all’ottima riuscita dell’elezione del presidente della Commissione e a quanto attiene alla ratifica. Ovviamente, per un paese come il Portogallo, che ha rivestito un ruolo decisivo nell’adozione del trattato di Lisbona, il contributo della presidenza svedese è stato inestimabile. Il mio secondo argomento riguarda il programma sul clima, in relazione al quale anche la Commissione ha compiuto, naturalmente, sforzi estremamente importanti. Secondo la mia opinione e quella di molti colleghi all’interno del PPE, il maggiore successo dell’Unione europea è stato raggiunto nella lotta al cambiamento climatico, un ambito in cui l’Europa è molto all’avanguardia a livello mondiale grazie agli sforzi compiuti sia dalla presidenza svedese che, in particolare, dalla presidenza della Commissione. Consideriamo anche tali risultati estremamente positivi. In terzo luogo vorrei accennare alla regolamentazione finanziaria. Nell’ultimo Consiglio in particolare sono stati compiuti progressi che consideriamo decisivi e che potrebbero avere un forte impatto sulla ripresa dalla crisi; vorrei quindi esprimervi le nostre congratulazioni anche per aver raggiunto un accordo in tale ambito. Infine, vorrei importante toccare un tema che mi sta particolarmente a cuore: il programma di Stoccolma e, di conseguenza, lo spazio di libertà, sicurezza e giustizia: ho seguito sia il programma di Tampere che, conseguentemente e più in particolare, quello dell’Aia e reputo il programma di Stoccolma assolutamente essenziale. Me ne congratulo con la presidenza svedese e con il primo ministro Reinfeldt.
costep_2010-01-20_7_12	Il compito del Mediatore europeo è quello di occuparsi dei casi di cattiva amministrazione da parte delle istituzioni comunitarie e di farlo sia di propria iniziativa che a seguito di un reclamo. L’elezione del Mediatore europeo concorre alla costruzione dell’Europa dei cittadini così come l’entrata in vigore del trattato di Lisbona e il fatto che la Carta dei diritti fondamentali dell’Unione europea sia diventata giuridicamente vincolante. Va sottolineato che il diritto di avere una buona amministrazione è un diritto fondamentale per i cittadini europei secondo quanto previsto dall’articolo 41 della Carta dei diritti fondamentali dell’Unione europea. Nel 2001 il Parlamento europeo ha approvato una risoluzione sul codice europeo di buona condotta amministrativa che deve essere rispettato dalle istituzioni e dagli organi dell’Unione europea. A mio avviso questo codice dovrebbe diventare una legge europea: in tal modo vi sarebbe coerenza legislativa e si garantirebbe l’osservanza delle istituzioni ai principi fondamentali nei rapporti con i cittadini. È d’importanza vitale che i cittadini europei conoscano i propri diritti e sappiano come tutelarli e riacquisirli in caso di violazione.
costep_2010-02-10_10_284	È perfettamente comprensibile che le élite politiche, economiche e culturali della Turchia aspirino all’adesione all’UE. Tuttavia i valori, le tradizioni e le norme che ispirano il nostro comportamento sono di dominio pubblico e non possiamo modificarli per favorire l’adesione di chicchessia. È il paese candidato che deve accettarli e, infine, ma solo dopo essere diventato uno Stato membro, cercare di rispettarli. Tuttavia, durante la lunga fase negoziale con l’Unione europea, il popolo turco ha avuto la sensazione che si stessero forzatamente violando le loro abitudini e usanze, che a dirla tutta non vengono nemmeno osservati, per poi vedersi negare l’adesione nei referendum che senza dubbio avranno luogo negli Stati membri, anche se i politici alla fine dovessero acconsentire all’adesione. Tuttavia, la Turchia è una nazione amica, ricca di storia e cultura. È un nostro partner nella NATO e merita di essere trattata conseguentemente. Alla luce di questo quanto sopra esposto e per quanto tardivamente, suggerisco che la Turchia indica un referendum per chiedere ai cittadini se essi riconoscono i nostri principi e valori e intendono adottarli, o se preferirebbero invece l’avvio di negoziati per un partenariato speciale, nuovo e più approfondito, con l’Unione europea.
costep_2010-02-24_20_20	Le disparità regionali si riconfermano una sfida nel contesto dell’Unione europea. Per tale ragione, è essenziale che la politica di coesione continui a sostenere le regioni meno sviluppate. Accolgo pertanto con favore l’iniziativa a favore di una strategia comunitaria per la regione del Mar Baltico e l’iniziativa in corso per la regione danubiana. Per gli stessi motivi, esorto il Parlamento a valutare attentamente la possibilità di attuare nuove strategie per altre regioni. Nell’Europa sudoccidentale, ad esempio, la Macaronesia (le Azzorre, Madeira, le isole Canarie e Capo Verde) è posta di fronte a diverse sfide condivise, di conseguenza una strategia per questa regione migliorerebbe i sistemi di comunicazione, salverebbe l’ambiente, promuoverebbe la crescita, gli scambi scientifici, la creazione di posti di lavoro e la sicurezza, e agevolerebbe la lotta contro l’immigrazione clandestina. Costituirebbe anche uno sviluppo gradito per la frontiera atlantica dell’Europa e creerebbe un nuovo ponte tra Europa e Africa.
costep_2010-03-09_5_27	Signor Presidente, quattro considerazioni finali. In primo luogo, è deplorevole che la presidenza del Consiglio non sia presente alla discussione odierna. In secondo luogo, desidero ringraziare il commissario Malmström per le utili osservazioni e chiederle di garantire, insieme al Consiglio, l’entrata in vigore del regolamento in oggetto il 5 aprile; se così non fosse, si creerà una lacuna giuridica che avrà ripercussioni sui cittadini. In terzo luogo, è deplorevole che gli Stati membri, presenti alla discussione in quest'Aula e che hanno sollevato la questione della sicurezza, non siano stati in grado di riconoscere i miglioramenti apportati dal Parlamento con la relazione in esame, quali, in particolare, l’obbligo di consultare anticipatamente il sistema d’informazione Schengen Come ho già evidenziato nel corso del mio interevento iniziale, ritengo che il Parlamento abbia svolto bene il proprio compito, perché ha aumentato sia la libertà di circolazione sia la sicurezza, e non riconoscergli questi successi significa avere uno sguardo parziale e non riuscire a vedere l’insieme. In ultimo, signor Presidente, desidero ringraziare quanti hanno lavorato congiuntamente per raggiungere questo obiettivo e ci hanno permesso di trovare un accordo in prima lettura, in particolare la Commissione e il Consiglio, ma anche tutti i gruppi politici all’interno della commissione per le libertà civili, la giustizia e gli affari interni e della commissione giustizia, che hanno reso possibile un così ampio consenso. Ritengo che collaborando per individuare una soluzione, svolgiamo il nostro lavoro nel miglior modo possibile.
costep_2010-03-09_7_111	La normativa precedente, che non consentiva a un cittadino di un paese terzo con un visto per soggiorni di lunga durata concesso da uno Stato membro di recarsi in altri Stati membri, non soddisfaceva le esigenze di mobilità della maggior parte di quei cittadini. Stiamo parlando di studenti, scienziati, accademici e altri che nel contesto del proprio lavoro professionale e/o accademico hanno bisogno di viaggiare tra i vari Stati membri e non sono in grado di farlo a causa della vigente legislazione. In questo modo, questi cambiamenti correggono questa situazione anomala, pur continuando a garantire tutte le norme di sicurezza sulla circolazione dei cittadini dei paesi terzi all’interno dell’Unione europea.
costep_2010-03-09_7_129	Nel 1997 la Commissione ha pubblicato il lavoro del primo quadro di valutazione del mercato interno. che si è concentrato sull’applicazione da parte degli Stati membri delle regole del mercato interno, considerando che notevoli ritardi impediscono ai cittadini e alle imprese di sfruttare al massimo il mercato interno. Attraverso la valutazione e la pubblicazione degli sviluppi in materia di attuazione, il comitato di valutazione ha contribuito a una riduzione del livello di mancata attuazione delle direttive da parte degli Stati membri. Ho votato a favore della presente relazione in quanto ritengo indispensabile che gli Stati membri recepiscano in modo tempestivo nelle legislazioni nazionali la legislazione del mercato interno, perché il mercato interno non può funzionare se non vengono correttamente attuate ed applicate le normative dell’Unione europea relative al suo funzionamento, e se non vengono eseguiti i controlli di conformità.
costep_2010-03-09_7_34	L’Unione europea è uno spazio di solidarietà, e il Fondo europeo di adeguamento alla globalizzazione (FEG) ne fa parte. Questo sostegno è essenziale per aiutare i disoccupati e le vittime della delocalizzazione che derivano da un contesto globalizzato. Un numero crescente di aziende si sta spostando, approfittando del minore costo del lavoro in diversi paesi, in particolare in Cina e in India, spesso a scapito dei paesi che rispettano i diritti dei lavoratori. Il FEG è teso ad aiutare i lavoratori che sono vittime della delocalizzazione delle imprese, ed è fondamentale nell’aiuto per avere accesso nel futuro a nuovi posti di lavoro. Il FEG è già stato utilizzato in passato da altri paesi dell’Unione europea, in particolare dal Portogallo e dalla Spagna, per cui ora dobbiamo concedere questo aiuto alla Lituania.
costep_2010-03-09_7_84	La rete SOLVIT è diventata operativa nel luglio 2002, essendo stata creata dalla Commissione e dagli Stati membri con l’obiettivo di risolvere i problemi che il pubblico e le imprese si trovavano a dover affrontare a causa di una applicazione non corretta della legislazione sul mercato interno, offrendo una risposta rapida, libera ed efficace senza ricorrere ai tribunali. Tutti gli Stati membri dell’Unione europea insieme alla Norvegia, all’Islanda e al Liechtenstein hanno creato centri SOLVIT a livello nazionale, per lo più integrati nei rispettivi ministeri dell’economia e degli affari esteri. Questi centri cooperano direttamente attraverso un database elettronico, al fine di trovare soluzioni rapide e pragmatiche ai problemi presentati dal pubblico e dalle imprese. Gli Stati membri devono intensificare i propri sforzi per informare il pubblico e le imprese sui loro diritti nel mercato interno, in modo da permettere loro di esercitarli. La conoscenza dei servizi offerti da SOLVIT deve essere diffusa in modo efficace presso i cittadini e le imprese.
costep_2010-03-11_9_22	L’Unione europea non può avere una visione romantica del regime politico cubano, che è una vera dittatura comunista, basata sulla logica di un unico partito che viola i diritti umani, opprime i suoi cittadini, perseguita ed elimina gli oppositori politici e incarcera innumerevoli persone semplicemente per aver commesso il reato di avere un’opinione. La morte di Orlando Zapata è stata soltanto un ennesimo caso ad aver sconvolto il mondo, un caso che il Parlamento europeo deve condannare con fermezza, senza esitazione né false giustificazioni. Per questo respingo i tentativi di alcuni membri dell’estrema sinistra di ammantare questo terribile crimine di una qualsivoglia accezione politica con il solo intento di legittimare un regime che non può essere tollerato né accettato.
costep_2010-03-25_11_80	In un momento di grave crisi sociale, con aumento della povertà e della disoccupazione a causa della crisi del capitalismo, questa 65a sessione dell’assemblea generale delle Nazioni Unite diventa ancor più significativa. Vi sono molti temi di rilievo a livello globale. Particolarmente importante è monitorare i progressi compiuti verso il conseguimento degli obiettivi di sviluppo del millennio come risultati minimi da ottenere entro il 2015. Qualsiasi tentativo di ridurre, indebolire o rinviare le promesse fatte va combattuto. È dunque essenziale cercare di pervenire a un accordo tra paesi sviluppati e paesi in via di sviluppo per accelerare tali progressi, anche assumendo impegni chiari e specifici, perché la comunità internazionale è ben lungi dall’onorare gli impegni assunti rispetto agli obiettivi di sviluppo del millennio. Se non verranno adottate misure appropriate, potremmo ritrovarci con quasi 1,5 miliardi di lavoratori in condizioni di indigenza a causa della disoccupazione o di posti di lavoro incerti e mal retribuiti.
costep_2010-05-05_14_143	Il trattato di Lisbona affronta il deficit democratico rafforzando i poteri sia del Parlamento europeo sia dei parlamenti nazionali. Questo è il quadro per il nuovo strumento che permette al legislatore di delegare parte dei propri poteri alla Commissione (articolo 290 del trattato sul funzionamento dell’Unione europea), purché si tratti di arri non legislativi di portata generale che integrano o modificano determinati elementi considerati non essenziali dell’atto legislativo. Sarà dunque più facile e rapido colmare le lacune o regolamentare o aggiornare gli aspetti più specifici di un atto legislativo, evitando procedure legislative eccessivamente complesse e lunghe, che solevano avere un impatto negativo sul pubblico. Due aspetti che sono stati salvaguardati sono la possibilità di revocare la delega in qualunque momento e l’obbligo del consenso preliminare del Parlamento (e del Consiglio) per l’entrata in vigore di atti approvati dalla Commissione con delega. Sono favorevole a questa innovazione che dovrebbe prendere il posto del tristemente noto sistema della comitatologia, ma ora è urgente stabilire le modalità di attuazione delle deleghe, la loro portata, il loro obiettivo, i metodi di lavoro da utilizzare e i termini in base ai quali il legislatore può esercitare il proprio controllo.
costep_2010-05-18_13_32	Signora Presidente, vorrei sottolineare che il gruppo PPE e i suoi membri portoghesi prendono atto con grande soddisfazione, se mi è consentito dirlo, dell’avvio del processo di adesione dell’Europa alla convenzione europea per la salvaguardia dei diritti dell’uomo e delle libertà fondamentali. Alla fine, in un paese come il Portogallo, da sempre promotore dei diritti umani con l’abolizione della schiavitù sul suo territorio già nel 1761 e pioniere nell’abolizione della pena di morte, non potevamo che essere interessati a sostenere tale processo di adesione. Vorrei tuttavia richiamare l’attenzione sul fatto che noi reputiamo importantissimo che il Parlamento monitori il processo di adesione dell’Unione alla convenzione europea per la salvaguardia dei diritti dell’uomo e delle libertà fondamentali. Crediamo che tale aspetto sia fondamentale da un punto di vista tecnico, giuridico e politico perché il Parlamento stesso è una casa dei diritti umani, un luogo in cui tali diritti rivestono notevole importanza. Vorrei anche rilevare, onorevoli colleghi, che giudichiamo estremamente rilevante il fatto di essere in contatto con molti Stati terzi; è un segnale molto importante che trasmettiamo ai membri del Consiglio d’Europa (l’ingresso dell’Unione europea nel Consiglio d’Europa) che non appartengono all’Unione. Per tali paesi, è un segnale di rafforzamento e impegno da parte dell’Unione europea nei confronti della situazione e dei livelli di democrazia e rispetto dei diritti fondamentali.
costep_2010-05-19_7_110	Il trapianto di organi può assicurare ancora diversi anni di vita piena e sana a chi avrebbe altrimenti necessitato di cure intensive o sarebbe deceduto. Nell’Unione europea i trapianti sono in aumento e contribuiscono a salvare o prolungare molte vite. Ciò non toglie che rimangono lunghi i tempi di attesa per ottenere un trapianto. Attualmente nell’Unione europea sono 56 000 i pazienti in attesa di un donatore compatibile di organi e ogni giorno 12 persone muoiono in attesa di un trapianto d’organo solido. Il numero di donatori di organi deceduti non è sufficiente e il numero di donatori viventi è pure inferiore al fabbisogno. Esistono peraltro differenze sostanziali nel tasso di organi provenienti da donatori deceduti dei singoli Stati membri e attualmente non vi è né una banca dati comune che copra l’intera Unione europea, contenente informazioni sugli organi destinati alla donazione e al trapianto o sui donatori viventi o deceduti, né un sistema di certificazione che fornisca la prova che organi e tessuti umani sono stati ottenuti legalmente. In questo contesto, la relazione in discussione suggerisce alcuni passi che consideriamo importanti per rafforzare la cooperazione tra gli Stati europei in questo ambito a vantaggio di tutti.
costep_2010-06-15_8_166	Internet è divenuto parte della vita quotidiana di milioni di persone e oggi svolge un ruolo insostituibile come mezzo di comunicazione e come veicolo per trasmettere le informazioni e la conoscenza. L’aumento esponenziale dei contenuti di Internet ne ha fatto uno strumento versatile i cui usi si vanno moltiplicando. Al contempo, però, è diventato anche l’ambiente in cui ha attecchito un nuovo tipo di criminalità che approfitta della velocità e della smaterializzazione dei flussi di informazioni nonché del massiccio volume di dati personali inseriti dagli utenti della rete. Condivido le preoccupazioni espresse nella risoluzione sulla necessità di affrontare le restrizioni all’accesso di Internet per motivi politici e di garantire una maggiore sicurezza a bambini e ad adolescenti nell’impiego della rete. Convengo sul fatto che l’uso e la gestione attuale della rete devono continuare ad essere di responsabilità del settore privato, ma credo che gli Stati membri non possano esimersi dall’intervenire e dall’essere attivi, esercitando un ruolo normativo. L’obiettivo sarebbe innanzi tutto quello di prevenire l’abuso e la violazione dei diritti dei cittadini.
costep_2010-06-15_8_182	Internet ha indubbiamente una funzione di carattere pubblico ed influenza sia la vita quotidiana che i movimenti di massa, le idee politiche e le strategie di comunicazione. É vero che internet ha assunto un ruolo pubblico insostituibile e gli Stati membri dell’Unione europea non possono ignorarlo. Essi devono favorire un maggiore accesso ed una maggiore partecipazione alla governance di internet senza pregiudicare le caratteristiche fondamentali che risiedono nell’uso pubblico e nella gestione della rete, poiché questo aspetto si è rivelato essenziale per la vitalità e la crescita di internet. Il ruolo degli Stati membri sta acquisendo una maggiore importanza, in particolare per quanto attiene alle questioni dei reati cibernetici, alla protezione della sicurezza degli utenti e della privacy nonché alla libertà di accesso e di espressione mediante internet.
costep_2010-10-07_13_188	Come ho già avuto modo di affermare in merito alla relazione dell’onorevole de Lange: Concordo sulla necessità che l’Unione europea, nel suo insieme, trovi, in particolar modo nei settori interessati da politiche comunitarie, una strategia sostenibile per la tutela della biodiversità e la conservazione degli ecosistemi. Ritengo che questo aspetto assuma particolare importanza nel settore agricolo e della pesca, ragion per cui seguo con particolare attenzione le future riforme della Politica comune della pesca e della Politica agricola comune. Una tutela della biodiversità adeguata e sostenibile, infatti, sebbene fondamentale ed auspicata, non deve rallentare la sostenibilità e lo sviluppo delle attività agricole e di pesca.
costep_2010-10-18_15_7	Signor Presidente, Commissario, onorevoli colleghi, ho ascoltato le vostre risposte e devo confessare una certa perplessità, poiché la Commissione sostiene che, per ottenere ulteriori informazioni, ci si debba rivolgere agli Stati membri. L’unica possibile interpretazione di queste parole è che la Commissione non possa fare pressione sugli Stati membri o intervenire nella presente situazione. D’altra parte è stata proprio la Commissione, secondo quanto riferito, a rivolgersi al governo degli Stati Uniti invitandolo a non richiedere dati che comprometterebbero l’accesso alle banche dati europee. Non mi è chiara la ragione che spinge la Commissione a ritenere più facile avanzare richieste al governo degli Stati Uniti, piuttosto che agli Stati membri e ai loro governi. A mio parere vi è un’unica possibile spiegazione: la posizione della Commissione è debole e le preoccupazioni espresse dal Parlamento sono quindi estremamente fondate. La nostra attenzione si concentra innanzi tutto sulla strategia divide et impera impiegata, a quanto pare impunemente, dagli Stati Uniti. In secondo luogo, ci preoccupa la decisione di molti Stati membri di condurre negoziati bilaterali, dimostrando scarsa solidarietà europea. È però allarmante anche l’atteggiamento di rassegnazione delle istituzioni europee, che sembrano sottrarsi alle proprie responsabilità, a scapito della nostra posizione negoziale. L’Europa deve pronunciarsi ad una sola voce sulla presente questione. Dobbiamo garantire che i negoziati bilaterali non contemplino alcuna possibilità di accesso alle banche dati. Inoltre, l’alone di segretezza che avvolge detti negoziati, le rivelazioni di alcuni rappresentanti degli Stati membri o dei parlamenti nazionali in merito ai contenuti dei protocolli d’intesa, nonché il fatto che il Parlamento continui a non disporre di sufficienti informazioni sulla situazione attuale, sono tutte ragioni che confermano i nostri timori e che non hanno trovato soluzione nelle risposte fornite dalla Commissione in questa sede.
costep_2010-10-20_7_205	Ho votato a favore della relazione, in quanto in molti paesi si registrano ampie disparità per quanto riguarda le condizioni di pagamento alle imprese nel momento in cui sono coinvolti lo Stato, le piccole e medie imprese (PMI) e le grandi aziende. Sappiamo bene che, nell’attuale situazione di crisi economica e di difficoltà aggiuntive, le imprese si dibattono sempre più frequentemente in problemi di liquidità, e che in molti Stati membri sono addirittura esposte a un rischio maggiore di fallimento. La direttiva che ha tentato di disciplinare tale questione ha sortito un effetto limitato, e la proposta che abbiamo appena adottato rappresenta un passo in avanti importante nello stabilire e rispettare scadenze di pagamento, non soltanto nei rapporti tra società ed enti pubblici, ma anche nelle relazioni che le aziende instaurano tra loro. Disporremo ora di una legislazione che ci garantisce una migliore efficacia per il rispetto delle scadenze dei pagamenti, con un sistema chiaro di sanzioni per i pagamenti tardivi e che rappresenta inoltre un’arma più efficace per combattere l’abuso frequente della posizione dominante perpetrato dallo Stato e dalle grandi aziende contro le PMI. La direttiva dev'essere ora rapidamente trasposta dagli Stati membri, per porre finalmente termine ai gravi problemi causati dalla fissazione di termini lunghi di pagamento e dalle morosità.
costep_2010-10-21_8_50	Lo strumento finanziario per la cooperazione con paesi e territori industrializzati è uno strumento finanziario per la cooperazione con paesi e territori industrializzati e con altri ad alto reddito che si prefigge di promuovere la cooperazione economica, finanziaria e tecnica nonché gli scambi in campo accademico e nel settore della ricerca. L’obiettivo del presente regolamento è ampliare il campo di applicazione dello strumento in modo significativo, al fine di includere la cooperazione con i paesi in via di sviluppo, per i quali sarebbe necessario ampliare il quadro finanziario generale. L’espansione geografica proposta in questa sede costituisce un’opportunità per introdurre i programmi in nuovi paesi e al contempo una sfida notevole. È quindi importante spiegare con chiarezza a chi, per quali motivi e a quali condizioni possono essere erogati gli aiuti.
costep_2010-10-21_8_94	Il sistema di normazione europeo ha svolto un ruolo fondamentale nel raggiungimento di un mercato unico. Ha contribuito a rispondere al crescente bisogno di norme e politiche europee che possano garantire la sicurezza dei prodotti, un facile accesso, l’innovazione, l’interoperabilità e la tutela ambientale. Al fine di rispondere alle esigenze future delle aziende e dei consumatori e per sfruttare al massimo tutti i possibili benefici al servizio degli obiettivi pubblici e sociali, la normazione europea deve adeguarsi alle sfide poste dalla globalizzazione e dal cambiamento climatico, dall’affiorare di nuove potenze economiche e dagli sviluppi tecnologici. . È pertanto necessario sviluppare un approccio strategico alla normazione europea e riesaminare il sistema attuale in modo che possa continuare ad essere efficace e rispondere alle esigenze che emergeranno nel prossimo decennio, permettendo all’Europa di mantenere il suo ruolo nel sistema di normazione internazionale.
costep_2010-11-10_18_13	Esprimiamo apprezzamento per gli sforzi profusi dalla Commissione affinché la ricerca e l’innovazione si collochino in cima all’agenda politica. Auspichiamo che sia approntata una strategia integrata tesa a rendere l’ecosistema europeo per l’innovazione più efficace e produttiva al servizio di un’economia sostenibile. I partenariati europei per l’innovazione si sono posti come uno strumento e le principali sfide per cui sono stati concepiti sono sufficientemente ampie da scongiurare qualsiasi polemica. Ad ogni modo, non si capisce come saranno definite le priorità sussidiarie e come sarà determinata la preponderanza di ciascuna disciplina all’interno dei vari ambiti. Che grado di trasparenza ci si può aspettare al fine di favorire la partecipazione degli interlocutori? In che modo si medierà tra interessi contrastanti? Che ruolo avranno la Commissione, gli Stati membri e le regioni? Come sarà strutturato il sistema di responsabilità in un quadro così complesso? Quale sarà l’entità finanziaria dei partenariati? Signor Presidente, la Commissione ed il Consiglio devono garantire eccellenza nell’attuazione, un fattore che non può essere dato per scontato visto che il primo partenariato pilota prevede un periodo di prova di pochi mesi.
costep_2010-11-11_9_126	Considerando che i due partner si impegnano a cooperare al fine di promuovere la crescita e l’occupazione nelle loro rispettive economie e il Parlamento continua a promuovere il completamento, entro il 2015, di un mercato transatlantico basato sul principio dell’economia sociale di mercato - parallelamente al completamento del mercato unico dell’Unione europea stessa - la cui realizzazione sarà elemento centrale per una ritrovata crescita e per la ripresa economica globale, ho votato in favore della presente risoluzione. Ritengo, infatti, che il CET costituisca il meccanismo più appropriato per gestire la relazione economica transatlantica e che i partner debbano utilizzare l’intero potenziale del CET per superare gli ostacoli esistenti all’integrazione economica e per completare, entro il 2015, un mercato transatlantico che si basi sul principio dell’economia sociale di mercato, il che costituirà una risposta positiva all’attuale crisi economica e sociale. Approvo altresì l’invito a cooperare in seno al CET su tutte le questioni riguardanti il contesto normativo applicabile alle industrie, in particolare alle PMI, seguendo l’approccio adottato nella Legge sulle piccole imprese dell’UE in sede di esame della legislazione avente un impatto transatlantico.
costep_2010-11-11_9_58	Questa è la prima direttiva europea che regolamenterà i fondi di investimento ad alto rischio - i fondi hedge - ed è il culmine di un processo negoziale durato più di un anno. Come dice il documento, le nuove regole intendono controllare le attività dei gestori e garantire maggiore trasparenza nella gestione di questi fondi, per proteggere gli investitori e promuovere la stabilità dei mercati finanziari. Ma a dire il vero non siamo andati in fondo al problema: questi fondi speculativi non sono stati aboliti e continua a esistere un mercato dei derivati, nel senso che esistono ancora meccanismi che permettono la speculazione. È stata sprecata un’ottima opportunità di regolamentare nella giusta maniera i mercati finanziari. Il Consiglio e la maggioranza del Parlamento europeo hanno ceduto dinanzi alle enormi pressioni della lobby finanziaria. La crisi finanziaria ha mostrato che le disfunzioni del sistema finanziario globale hanno origine da una parte da un’esposizione eccessiva al rischio - questi fondi ne sono un esempio - e, dall’altra, dalla debolezza dei sistemi di gestione del rischio. La nuova regolamentazione europea stabilisce requisiti comuni per l’autorizzazione e la vigilanza dei fondi hedge, che però sono ben lungi dal prevenire la continuazione di gravi rischi sistemici. Per questo non possiamo votare a favore di questa proposta. Ad ogni modo sono in fase di discussione e di negoziazione nuove direttive, e quindi è possibile andare in fondo alla questione, soprattutto per mettere fine a questi fondi speculativi. Vedremo.
costep_2010-11-25_9_316	Dopo lo stallo del vertice sul clima svoltosi a Copenaghen, è importante che l’Unione europea prosegua lungo la strada percorsa sinora in termini di un fermo impegno verso lo sviluppo sostenibile e del tentativo di ridurre le emissioni di carbonio senza pregiudicare l’industria europea. È tuttavia necessario che qualsiasi impegno di riduzione delle emissioni non perda di vista l’efficienza economica né comprometta la sostenibilità economica degli Stati membri, che stanno attualmente attraversando una crisi economica senza precedenti. Non possiamo permettere che il maggiore trasferimento di tecnologia verso i paesi in via di sviluppo sia un mezzo per affrontare la rilocalizzazione delle emissioni di carbonio e non possiamo permettere che le politiche volte a ridurre le emissioni di CO2 pregiudichino l’industria europea.
costep_2010-12-13_15_29	Signor Presidente, malgrado l’austerità dei bilanci, malgrado il Fondo monetario internazionale, malgrado il Fondo di stabilizzazione e malgrado un meccanismo di coordinamento economico basato su sanzioni, proseguono gli attacchi contro l’euro sotto forma di attacchi speculativi ai debiti sovrani di diversi paesi. Va riconosciuto che l’errore può soltanto risiedere nelle decisioni politiche che sono state prese. Ogniqualvolta il Cancelliere Merkel e il Presidente Sarkozy speculano in pubblico, gli speculatori si affrettano a ringraziarli e a speculare di conseguenza. È evidente che ogni volta che dicono no agli eurobond in particolare, gli speculatori li ringraziano, riconoscenti per il prezzo, e a sua volta il prezzo di queste speculazioni crea divisioni in Europa. Questa è un’Europa senza solidarietà e un’Europa in cui i paesi periferici stanno diventando sempre più emarginati. Le cose devono cambiare, signor Presidente.
costep_2010-12-16_7_75	A nove anni dall’inizio, l’intervento militare in Afghanistan è forse la maggiore sfida affrontata dall’Europa e dai suoi alleati in termini di intervento estero e di sicurezza mondiale. La verità è che durante l’ultimo decennio, nonostante la massiccia e ininterrotta presenza internazionale nel paese, la sicurezza in Afghanistan è peggiorata. I terroristi continuano a ricevere sostegno e addestramento e, per di più, i principali indicatori socio-economici mostrano risultati insoddisfacenti. Al momento, il principale obiettivo della comunità internazionale e dell’Europa dovrebbe essere incoraggiare la creazione di un governo forte e stabile, in modo da continuare a sostenere il processo di pace, nella misura in cui si rispettino i tre impegni fondamentali elencati nella relazione: (i) l’impegno dell’Afghanistan a bandire Al Qaeda dal paese; (ii) l’eliminazione della coltivazione del papavero da oppio e la lotta al narcotraffico; (iii) la volontà di far valere il rispetto dei diritti umani fondamentali. All’interno di questo quadro e in conformità con gli impegni internazionali assunti nell’ambito della NATO, la presenza militare in Afghanistan dovrebbe essere progressivamente ridotta garantendo al contempo il sostegno internazionale per il mantenimento della pace e della sicurezza nell’ottica della stabilità dopo l’intervento.
costep_2011-01-17_16_11	Signora Presidente, lo sfruttamento illegale delle foreste nei paesi dell’Africa centrale, come Camerun e Congo, rappresenta una minaccia per l’integrità delle risorse dalle quali dipendono l’esistenza e le condizioni di vita delle comunità locali e delle popolazioni indigene. Invero, esso è una minaccia per un ecosistema che ospita una grandissima biodiversità e svolge un ruolo molto importante per la regolazione del ciclo vitale. Visto l’avanzato stato di distruzione della foresta pluviale tropicale di quella regione - senza dimenticare che tale distruzione è alimentata dalla domanda degli operatori e importatori dei paesi industrializzati, in particolare degli Stati dell’Unione europea - la soluzione non può consistere nella legalizzazione di quanto oggi è illegale, ossia lo sfruttamento non sostenibile della foresta pluviale, perché ciò equivarrebbe in pratica a legittimare il furto di terra a scapito delle comunità locali e l’occupazione di ampie aree di foresta pluviale da parte delle imprese forestali, come è successo finora. La politica comunitaria di cooperazione e aiuto allo sviluppo ha un compito molto importante da svolgere in tale contesto per promuovere la diversificazione dell’economia di quei paesi e modificare radicalmente il loro modello economico, fondato in massima parte sull’estrazione e l’esportazione di un numero limitato di materie prime, nell’ottica di trasformarli in paesi industrializzati.
costep_2011-01-19_7_183	Sebbene solo un numero limitato di paesi abbia accettato l’accordo di partenariato economico interinale (APE), questo accordo dimostra l’impegno dell’Europa a sostenere lo sviluppo dei paesi del Pacifico attraverso un meccanismo che va oltre i procedimenti relativi agli aiuti, nel tentativo di mobilizzare le economie locali e nella speranza di creare nuove attività e posti di lavoro e incentivare la circolazione di persone e beni. In linea di principio concordo con questo strumento, ma non posso ignorare i miei dubbi sull’impatto che l’APE potrebbe avere sull’industria della pesca. Vorrei che la Commissione trattasse con particolare attenzione questo tema e ritengo giustificata, come richiesto dal relatore, la presentazione al Parlamento da parte della Commissione di una relazione sulla pesca nel Pacifico e sulla gestione degli stock ittici.
costep_2011-01-19_7_49	La direttiva concernente l’applicazione dei diritti dei pazienti relativi all’assistenza sanitaria transfrontaliera rappresenta un progresso fondamentale verso la mobilità dei pazienti all’interno dell’Unione europea. Il documento si prefigge di semplificare e sostenere l’accesso a servizi sanitari transfrontalieri di elevata qualità, nonché il diritto dei pazienti a essere rimborsati dallo Stato membro di appartenenza, promuovendo così anche la cooperazione tra paesi. Vengono altresì introdotti chiari vantaggi per i pazienti (soprattutto nel caso di patologie rare e complesse), che avranno la possibilità di ricevere diagnosi e cure nello Stato membro più adatto alle rispettive esigenze. Tale mobilità consentirà inoltre ai pazienti di evitare le liste di attesa nazionali nel rispetto della legge, ricorrendo ai servizi sanitari offerti in altri paesi dell’UE. La direttiva in esame permetterà a tutti i pazienti di beneficiare di un certo numero di diritti già riconosciuti dalla Corte di giustizia dell’Unione europea in materia di assistenza sanitaria. Si tratta indubbiamente di un passo avanti nel processo di integrazione europea e nel consolidamento della solidarietà, nel contesto di un’Europa incentrata sui cittadini. Per tutti questi motivi, ho espresso voto favorevole.
costep_2011-02-02_18_23	La conclusione di questi accordi ha consentito di porre fine a una delle liti più complesse e lunghe contro l’UE in seno all’Organizzazione mondiale del commercio. È opportuno rammentare che durante l’intero processo negoziale abbiamo ammonito la Commissione circa la necessità di tenere conto degli interessi e delle specificità dei produttori di banane nelle regioni ultraperiferiche tramite un aumento degli stanziamenti per il Programma di soluzioni specifiche per ovviare alla lontananza e all’insularità (POSEI), poiché i redditi dei produttori e la commercializzazione dei loro prodotti potrebbero essere pregiudicati in seguito alla maggiore liberalizzazione del commercio mondiale delle banane. Abbiamo chiesto alla Commissione di tenere conto anche degli interessi e delle specificità dei produttori di banane dei paesi dell’Africa, dei Caraibi e del Pacifico (ACP). Le conclusioni della raccomandazione della relatrice, in cui si ribadisce la necessità di tenere conto degli interessi delle regioni ultraperiferiche, mi sembrano fornire un contributo importante, poiché suggeriscono che il Parlamento debba approvare gli accordi a condizione che la Commissione e il Consiglio presentino quanto prima una valutazione d’impatto sulle conseguenze di tali accordi sui paesi in via di sviluppo produttori di banane e sulle regioni ultraperiferiche e che attuino misure specifiche volte a rafforzare la posizione commerciale dei produttori di banane, adottando nel contempo provvedimenti per il finanziamento di un programma a favore dei paesi ACP produttori di banane.
costep_2011-02-03_9_295	Nonostante i progressi compiuti, l’incidenza della tubercolosi a livello globale suscita ancora forte inquietudine, poiché questa malattia costituisce una delle principali cause di morte nel mondo e soprattutto nei paesi in via di sviluppo; di conseguenza è necessario incrementare la ricerca e i finanziamenti nel settore. È importante mobilitare risorse a favore dell’Iniziativa sul vaccino contro la tubercolosi, in quanto solo una campagna di vaccinazione su ampia scala può contribuire a bloccare l’espansione dell’incidenza della tubercolosi entro il 2015, a invertire la tendenza e a eradicare questa malattia entro il 2050, come chiedono gli obiettivi di sviluppo del Millennio delle Nazioni Unite e il programma Stop alla tubercolosi dell’OMS.
costep_2011-03-09_11_104	Oggi l’Atlantico rappresenta uno dei confini europei ed è stato uno dei più importanti punti di contatto con il mondo. È stato grazie a questo oceano che i popoli europei, soprattutto i portoghesi, sono entrati in contatto con persone, economie e culture che prima non si conoscevano, dando vita a quello che oggi è un mondo veramente globalizzato. Oggigiorno la regione atlantica è emarginata rispetto al centro dell’Europa, e questo può e deve trovare rimedio nell’idea che l’Atlantico e i rapporti con i partner più importanti ai suoi confini, come il Brasile e gli Stati Uniti, possono riaffermare la centralità geostrategica sostituita dalla comparsa dei paesi asiatici. L’importanza della regione giustifica pienamente l’elaborazione di una strategia europea che, fedele al ruolo storicamente riservato all’oceano che le dà il nome, non si limita agli Stati membri ma riesce a creare un legame con le altre coste. In tal senso sottolineo il ruolo vitale e insostituibile delle regioni ultraperiferiche nel successo della strategia. Esse continuano a meritare un sostegno speciale da parte nostra, che permetta di superare i costi dell’insularità e di potenziare i contatti esterni.
costep_2011-03-09_7_7	Signor Presidente, il primo punto da sottolineare fa seguito alle dichiarazioni dell’onorevole Brok riguardo al coinvolgimento delle istituzioni comunitarie e a ciò che il Parlamento, con questa relazione, chiede al Consiglio, ossia di coinvolgere le istituzioni dell’UE e applicare il metodo comunitario per risolvere la questione del meccanismo di stabilità permanente del fondo per la stabilità. La relazione è apertamente a favore di questo coinvolgimento, rispettando al contempo il ruolo della Commissione. È un punto fondamentale per il Parlamento, e sono convinto che lo sia anche per il meccanismo stesso. Il secondo punto, per noi molto importante, è che il fondo di stabilità costituisce soltanto uno tra vari fattori. La governance economica e, potenzialmente, le questioni comunitarie sono ulteriori elementi che contribuiscono a risolvere la crisi economica e finanziaria che attualmente colpisce alcuni degli Stati membri dell’area dell’euro. Il Consiglio dovrebbe pertanto comprendere che il fondo, di per sé, non basta a risolvere tutto e va integrato con meccanismi di governance economica e con la strategia Europa 2020. Detto questo, della relazione vorrei sottolineare tre paragrafi particolarmente rilevanti: il paragrafo 6, che coinvolge tutti gli Stati membri, a prescindere dalle dimensioni; il paragrafo 12, secondo il quale nessuno Stato membro può essere escluso dall’accesso al meccanismo di stabilità a causa delle sue dimensioni; il paragrafo 14, a mio avviso il più importante, in cui si stabilisce che dovrebbero essere offerte condizioni favorevoli per i tassi d’interesse praticati, affinché non si ripeta ciò che sta avvenendo in Grecia e in Irlanda, i cui problemi non sono stati risolti né dagli aiuti UE né dal Fondo monetario internazionale. Per risolvere la crisi finanziaria negli Stati membri più vulnerabili è essenziale assicurare condizioni favorevoli e una modalità back to back senza margini né oneri finanziari.
costep_2011-03-23_16_36	Signor Presidente, sarò lieto di rispondere, anche se non era mia intenzione trasformare una discussione del Parlamento europeo in un dibattito sulla politica portoghese. Anzi, se l’onorevole Estrela desidera parlare di politica portoghese, ha a disposizione una soluzione semplice: dobbiamo indire le elezioni, lei deve candidarsi per il parlamento portoghese e così avrà la possibilità, all’opposizione, di discutere delle politiche per il Portogallo con il governo del PSD. Vorrei aggiungere soltanto questo: non possiamo permetterci un altro governo che ha già registrato quattro fallimenti in due anni. è impossibile, è insostenibile, e i mercati non lo reputano credibile: non ci sono più soluzioni con il Partido Socialista (PS) al governo. L’oratore accetta di rispondere a una domanda cartellino blu ai sensi dell’articolo 149, paragrafo 8, del regolamento
costep_2011-03-24_7_144	L’accordo in oggetto persegue la liberalizzazione nel settore dei servizi aerei, prendendo a giustificazione il pronunciamento del 2002 della Corte di giustizia, in cui si ravvedeva una violazione del diritto comunitario negli accordi bilaterali vigenti. Come in altre deprecabili situazioni, l’interpretazione del diritto comunitario sembra privilegiare la libera concorrenza rispetto ad altri principi sociali ed economici, anche in presenza di accordi bilaterali tra Stati membri. Nutriamo le stesse riserve che abbiamo espresso in merito ad altri accordi, sul relativo campo d’azione e sulle possibili conseguenze che ne possono discendere. Nel contesto attuale in cui si svolge l’attività dell’aviazione civile, creando condizioni di parità per le varie imprese europee, si facilita il processo di concentrazione monopolistica nel settore che in realtà è già in atto, con tutti gli effetti deleteri che ricadono sui lavoratori nel settore dell’aviazione e sui passeggeri. Affinché il mercato possa dominare in questo ambito, bisogna ridurre la capacità degli Stati membri di difendere i propri vettori nazionali.
costep_2011-03-24_7_408	L’11 marzo la regione del Pacifico e il Giappone in particolare sono stati colpiti da un terremoto e uno tsunami devastanti. Penso che sia importante ribadire in questa sede che le catastrofi naturali stanno aumentando di numero e intensità ed è dunque necessario ripensare gli scenari pre- e post-crisi a livello globale per anticiparli e fornire assistenza ai paesi colpiti. Nel contempo, la catastrofe naturale ha anche provocato un gravissimo incidente nucleare, che ha coinvolto in particolare la centrale nucleare di Fukushima. Tale evento ha dimostrato che è fondamentale pensare alle condizioni di sicurezza delle centrali nucleari europee. Esorterei pertanto a condurre una discussione, preceduta da un’attenta analisi, sui modi per contenere gli effetti devastanti di un incidente nucleare sulle regioni e i popoli che ne sono colpiti. Apprezzo la volontà dell’Unione di fornire urgentemente tutto l’aiuto umanitario, tecnico e finanziario possibile, unitamente all’attivazione istantanea del meccanismo di protezione civile europeo. Credo tuttavia che sia fondamentale dotare tale meccanismo di maggiori risorse in termini di logistica e pianificazione in modo che possa trasformarsi in un vero meccanismo di protezione dei paesi colpiti.
costep_2011-04-06_9_399	La frode, secondo l’efficace definizione del relatore è un comportamento irregolare volontario che costituisce un reato penale e un’irregolarità è il mancato rispetto di una regola. È il quadro definitorio in virtù del quale dovremmo dimostrare tolleranza zero verso la frode e porci come obiettivo, come ha detto relativamente alla relazione 2008, la completa eliminazione delle irregolarità finanziarie nell’Unione europea. Come ho rilevato in un’interrogazione alla fine dello scorso anno, un’inchiesta del Financial Times ha alimentato seri dubbi sulla finalità e sull’efficienza del Fondo di coesione, dubbi che non possono limitarsi al contesto dei quotidiani. Allo stesso tempo anche questa relazione si rammarica del fatto che si continuino a spendere indebitamente quote significative di fondi UE e invita la Commissione a prendere le misure del caso per assicurare il rapido recupero di detti fondi. Questo abuso dei fondi dell’Unione europea esige un’amministrazione migliore, nonché un’attività di sorveglianza sulle modalità di utilizzo di questi fondi. Occorre inoltre prevedere un efficace sistema di sanzionamento degli Stati membri che non utilizzano in modo corretto i fondi che hanno ricevuto. È l’unico modo in cui possiamo tentare di avvicinarci all’obiettivo tassi di frode pari a zero nell’Unione europea.
costep_2011-04-07_7_158	L’odierna proposta di risoluzione riguarda la relazione sui progressi compiuti dall’Islanda nel 2010 verso l’adesione all’Unione europea. I negoziati sull’adesione islandese sono iniziati nel luglio 2010. Penso che si debbano creare le condizioni necessarie per completare il processo di adesione del paese e garantirne il successo: è un paese con una forte tradizione democratica e una solida cultura civica e la sua adesione rafforzerà il ruolo dell’Unione nella promozione della difesa dei diritti umani e delle libertà fondamentali nel mondo. L’Islanda appartiene all’Associazione europea di libero scambio e ha un’economia di mercato che potrebbe assicurare una serie di vantaggi all’Unione, specialmente nel campo dell’energia rinnovabile. Nondimeno, l’Islanda deve fornire prove di interesse concreto e collaborare alla risoluzione delle questioni in sospeso nel settore della gestione della pesca. Secondo il documento presentato, sono stati compiuti alcuni progressi, ma il cammino da percorrere è ancora lungo, soprattutto per quel che riguarda il settore della pesca. Spero che i problemi pendenti possano essere risolti rapidamente in modo che il processo di adesione dell’Islanda abbia successo.
costep_2011-04-07_7_239	Oggi, nella discussione plenaria a Strasburgo, sono state apportate modifiche strategiche alla politica europea di vicinato. Così si è dimostrato che l’Europa può essere proattiva se vuole esserlo e può restare unita attorno a un ideale. Adesso ne abbiamo dato nuovamente prova. Sono lieto di vederlo in una risoluzione della quale ho avuto l’onore di essere relatore. Sono stato peraltro lieto di riscontrare che il Commissario Füle ha accolto quasi tutte le nostre proposte come l’intera Camera ha potuto osservare durante la discussione che ha preceduto questo voto. Ora sfido la Commissione a dimostrare l’ambizione che questo momento richiede nel suo processo di revisione del 10 maggio con una politica di vicinato che sia tagliata su misura per ogni Stato, con chiari parametri di riferimento e debita considerazione. Questo permetterà di creare un futuro spazio economico mediterraneo con le nuove democrazie del sud, e spero che il buon clima e la cooperazione che hanno contrassegnato il lavoro su tale tema portino a un coinvolgimento permanente del Parlamento nella pianificazione e nella valutazione di tale politica. Ritengo assolutamente fondamentale che l’Unione privilegi un approccio dal basso verso l’alto nel futuro della sua politica di vicinato per i motivi illustrati nella risoluzione.
costep_2011-05-11_6_188	Questa relazione propone la proroga dell’accesso eccezionale e illimitato al mercato dell’UE in esenzione dai dazi doganali per quasi tutti i prodotti originari dei paesi e territori che beneficiano del cosiddetto processo di stabilizzazione e di associazione. Il pretesto è rivitalizzare le economie dei paesi dei Balcani occidentali grazie all’accesso privilegiato al mercato comunitario, nella speranza che lo sviluppo economico favorisca a sua volta la stabilità politica nell’intera regione. Dette misure sono però indissociabili dalla grave crisi economica e sociale che investe oggi i Balcani, in particolare la Bosnia-Erzegovina, la Serbia e il Kosovo. L’attuale crisi nella regione si inquadra ovviamente nella più ampia crisi del capitalismo e ne è ulteriormente aggravata: è anche però profondamente radicata in una lunga storia di interferenze, aggressioni ed occupazioni militari, promosse dall’UE, dalle sue potenze principali e dagli USA, desiderosi di imporre il loro dominio economico e politico sulla regione. La secessione del Kosovo e il ruolo avuto dall’UE in quella vicenda sono emblematici al riguardo, e i processi interno definiti di 'riforma e transizione' costituiscono lo stadio attuale del processo di imposizione di un governo imperialistico all’intera regione.
costep_2011-05-11_6_47	La relazione in oggetto verte sulla proposta di direttiva del Parlamento e del Consiglio relativa alle diciture o marche che consentono di identificare la partita alla quale appartiene una derrata alimentare, un testo codificato. Semplificare la vita dei cittadini europei è uno dei principali obiettivi dell’UE, in virtù del quale la Commissione e il Parlamento hanno introdotto numerose modifiche legislative. Tra le attività che complicano realmente la vita del comune cittadino europeo vi sono la lettura e l’interpretazione delle diciture o marche che consentono di identificare la partita alla quale appartiene una derrata alimentare. La proliferazione di tali informazioni rende il compito ancora più difficile, oltre a contribuire al deterioramento della qualità di vita. Per porre rimedio al problema, esiste dal 1994 un accordo interistituzionale fra Parlamento, Commissione e Consiglio su un metodo di lavoro accelerato ai fini della codificazione ufficiale dei testi legislativi. Mi compiaccio di poter finalmente adottare una direttiva che, attraverso il consolidamento della direttiva 89/396/CEE, semplifica la vita dei cittadini snellendo e chiarendo il diritto dell’UE.
costep_2011-05-11_6_474	la relazione attuale esamina l’andamento della politica di sicurezza e di difesa comune (PSDC) a seguito dell’entrata in vigore del trattato di Lisbona. La relazione prende le mosse dal nuovo quadro istituzionale creato dal trattato di Lisbona, ai sensi del quale l’Unione europea deve parlare a una voce e, sulla scorta della sua ristrutturazione, presentare la politica estera e di sicurezza comune in maniera più trasparente. Tuttavia, è necessario riconoscere che l’UE non ha ancora messo a punto un approccio globale post Lisbona che consenta di superare le tradizionali barriere procedurali e gli ostacoli istituzionali. Pertanto, una valutazione realistica della politica estera diventa essenziale, così come un intervento più risoluto delle forze comunitarie, invece che lasciare l’intervento militare esclusivamente nelle mani della Francia e del Regno Unito. Pur ammettendo la necessità di un dibattito pubblico sulla politica estera e difesa per stabilire le politiche future del Parlamento in materia, accolgo con favore l’elaborazione di tale relazione e auspico che l’UE continui a sviluppare un multilateralismo efficace, uno dei punti salienti degli interessi geostrategici dell’UE.
costep_2011-05-11_6_530	Questa relazione intitolata L’UE quale attore globale: il suo ruolo nell’ambito delle organizzazioni multilaterali presenta una panoramica del ruolo dell’UE. Mi sono espressa a favore del documento, in quanto concordo con la sua visione e ambizione di un’UE con una forte presenza sulla scena internazionale. A parte il valore di ogni Stato membro preso singolarmente, l’UE, come organizzazione, può offrire la sua esperienza organizzativa alla comunità internazionale. In verità, i meccanismi dell’Unione europea per la costruzione del consenso e l’adozione di misure concertate fanno dell’UE un modello esemplare per un ordine internazionale basato sulle regole. Alla luce di ciò, vi è la necessità che l’UE cooperi con i principali poteri regionali e partecipi attivamente alla costruzione e al miglioramento di un contesto internazionale che consenta all’UE di promuovere i propri valori e interessi, come richiesto dal trattato. Per quanto riguarda l’aspirazione dell’Unione europea di essere un attore globale, è pertanto essenziale rafforzare il coordinamento interno per parlare con una sola voce. è l’unico modo per conseguire la cooperazione multilaterale affrontare problemi internazionali, in particolare quelli derivanti dalla responsabilità di proteggere e dalla necessità di incrementare la sicurezza dell’uomo, quali strumenti per conseguire la sicurezza globale.
costep_2011-06-06_20_10	Signora Presidente, indifferenti alle devastazioni economiche e sociali provocate dai cambiamenti strutturali approvati dal Fondo monetario internazionale (FMI) in paesi come la Grecia, i leader dell’Unione europea stanno estendendo l’offensiva lanciandosi sul Portogallo con lo stesso atteggiamento e con la stessa, incontenibile arroganza coloniale. In cambio di un prestito da 78 miliardi di euro, un paese, in cui il minimo salariale non raggiunge nemmeno i 500 euro, dovrà affrontare tagli ai salari e alle pensioni e la chiusura di servizi pubblici, oltre a essere costretto a cedere imprese e risorse pubbliche. Dovrà far fronte anche a un aumento dei prezzi di beni e servizi di prima necessità e a 30 miliardi di interessi, pari a circa il 40 per cento del prestito totale, più dei due terzi dei quali andranno all’Unione europea stessa. È questo il significato della tanto decantata solidarietà europea. Insistere in una simile linea d’azione porterà inevitabilmente a un’intensificazione della lotta sociale che sta infuriando in tutta l’Europa, compreso il Portogallo. Noi siamo qui e continueremo ad esserci per sostenerla e incoraggiarla, certi che solo grazie a tale lotta si possa ottenere un cambiamento e realizzare in Europa un’alternativa, della quale si sente sempre più urgentemente il bisogno.
costep_2011-06-07_9_59	Oggigiorno la droga è uno dei problemi più gravi che affliggono la società. Sui tratta di un problema dinamico e complesso sul piano sociale e culturale, che cambia costantemente e che assume nuove forme con l’uso di nuove sostanze e nuove categorie di consumatori. L’Osservatorio europeo delle droghe e delle tossicodipendente (OEDT) è stato istituito nel 1993 ed il suo compito principale consiste nel raccogliere dati sul fenomeno delle droghe e delle tossicodipendenze per elaborare e diffondere a livello europeo informazioni obiettive, affidabili e comparabili. Le informazioni devono servire ad analizzare la domanda di sostanze illecite e i mezzi per ridurla nonché, in generale, i fenomeni associati al mercato della droga. La Repubblica di Croazia rappresenta una via di transito attraverso la quale vengono introdotte clandestinamente droghe illecite passando dai paesi di produzione a quelli di consumo. È pertanto essenziale per l’Europa che la Croazia fornisca informazioni sulle droghe, sulle tossicodipendenze e sulle relative conseguenze. È altresì cruciale che il paese abbia la possibilità di accedere alle informazioni sulle migliori prassi. Per tale ragione ho votato a favore della raccomandazione.
costep_2011-06-08_7_205	Il primo considerando descrive la visione che guida la presente relazione: afferma che il sistema commerciale multilaterale istituito attraverso l’Organizzazione mondiale del commercio (OMC) continua a rappresentare il quadro più appropriato per regolamentare e promuovere commercio scambi commerciali equi e aperti. Prosegue invocando una conclusione positiva del Ciclo di Doha. La visione viene sviluppata nei punti successivi della risoluzione con la quale, chiaramente, non siamo d’accordo. Non sono d’accordo nemmeno milioni di lavoratori, agricoltori, piccoli e medi imprenditori e molti altri nel mondo che, da anni, puntano il dito contro l’OMC, contro il suo obiettivo di deregolamentare commercio gli scambi commerciali e contro gli interessi che tutela: quelli delle multinazionali e dei grandi gruppi economici e finanziari, che intascano milioni sacrificando milioni di posti di lavoro e diritti sociali e dei lavoratori, distruggendo i piccoli e medi produttori e degradando l’ambiente. L’accordo di libero scambio tra Unione europea e Canada, similmente agli altri, si occupa anche dei servizi; sono state espresse preoccupazioni giuste, sebbene incoerenti, ad esempio in materia di elenchi negativi o altro, che non eliminano le minacce che incombono sui servizi pubblici. Sono ragioni sufficienti per esprimere un voto contrario.
costep_2011-06-08_7_685	Europa 2020 è la strategia europea che si propone di rispondere alle nuove sfide globali dell’UE e dei suoi vari Stati membri, pertanto è importante fissare in maniera strutturata le condizioni economiche e finanziarie che ne guideranno l’applicazione nel periodo 2014-2021. La relazione vuole contribuire a delineare il quadro finanziario pluriennale (QFP) dopo il 2013, approvando un incremento del 5per cento degli stanziamenti di bilancio sul QFP attuale, il mantenimento dei finanziamenti per la coesione e l’agricoltura, e un rafforzamento finanziario delle aree di ricerca, sviluppo e innovazione, nonché energia e trasporti. Ho votato a favore della relazione, in quanto ritengo che il suo contenuto strategico sia positivo e, in generale, perché il bilancio è in linea con gli obiettivi iscritti nella strategia Europa 2020. Il rafforzamento della governance economica e l’importanza della politica di coesione sono alcune delle aree che mi preme sottolineare nella ricerca di un’Europa più intelligente, sostenibile e inclusiva. Reputo importante creare una categoria intermedia di regioni il cui prodotto interno lordo (PIL) pro capite sia compreso tra il 75per cento e il 90per cento del PIL UE, contribuendo pertanto ad accrescere l’uguaglianza a livello regionale. Vorrei comunque sottolineare che questa nuova categoria non dovrebbe andare a discapito delle regioni più svantaggiate in termini di assegnazione dei fondi comunitari.
costep_2011-06-22_18_46	L’adozione del pacchetto sulla governance economica dimostra ancora una volta che il progetto europeo è ancora in vita e che è sulla base della conciliazione tra i 27 che gli Stati membri supereranno le loro difficoltà e, al contempo, affronteranno le sfide del futuro. La crisi del debito pubblico sovrano dimostra che i meccanismi attuali di vigilanza e correzione sono inadeguati. Le misure su cui votiamo oggi si propongono di rafforzare gli strumenti che non stanno funzionando, e pertanto è essenziale metterle in pratica. Questo nuovo pacchetto rende finalmente operativo il criterio del debito, sancito nel trattato di Maastricht, che ora verrà effettivamente applicato. L’istituzionalizzazione del semestre europeo, il rafforzamento del dialogo tra le istituzioni europee e gli organi nazionali, il ruolo del Parlamento e della Commissione in tutto il processo di monitoraggio, uniti a una supervisione maggiore e più efficiente, sono tutti modi per conseguire in Europa una crescita intelligente, sostenibile e inclusiva. Devo tuttavia precisare che il successo della politica economica europea deve anche dipendere da altre misure complementari tese a sostenere gli investimenti e la crescita negli Stati membri. L’Europa deve concentrarsi su una strategia comune, ma non deve dimenticare le caratteristiche specifiche di ciascun paese.
costep_2011-06-23_14_142	Voto in favore della presente relazione dal momento che l’accordo di partenariato tra l’Unione europea e São Tomé e Príncipe è in vigore dal 2006 e che il protocollo a questo accordo è scaduto il 31 maggio 2011. Questo nuovo protocollo con São Tomé e Príncipe del 15 giugno 2010, per il periodo 2011-2014 è pertanto estremamente opportuno e il Parlamento deve accordarvi il proprio consenso. Il protocollo prevede che l’UE corrisponda a São Tomé e Príncipe un contributo pari a 682 500 euro all’anno, dei quali 227 500 euro per il sostegno all’applicazione della politica settoriale della pesca di São Tomé e Príncipe, che condivido pienamente. Accolgo inoltre positivamente l’introduzione nel nuovo protocollo di una clausola di sospensione in caso di violazione dei diritti umani.
costep_2011-06-23_14_377	Questa è la sola relazione che si oppone alla tendenza dominante di un pacchetto integrale sulla governance economica. Mi sono astenuto dal voto per sottolineare questo aspetto e riconoscerne il valore. La relazione dell’onorevole Ferreira si occupa della prevenzione di gravi squilibri macroeconomici; nella relazione il debito e il disavanzo non sono più importanti delle eccedenze e dei disavanzi commerciali, dell’occupazione e della disoccupazione, o di qualsiasi sfida qualitativa che potrebbe assicurare una strategia di crescita sostenibile. È ragionevole mantenere questo coordinamento esteso, basato su un quadro di controllo costituito da vari indicatori e in grado di individuare gli squilibri in fase iniziale. Il fatto che si tratti della versione povera di una forma di coordinamento nella quale l’inizio e la fine restano ancora il disavanzo e il debito mi ha tuttavia impedito di votare a favore della relazione.
costep_2011-06-23_14_392	Questa relazione fa parte del pacchetto legislativo sulla governance economica ed è uno dei suoi elementi centrali, in quanto concerne il regolamento per l’accelerazione e il chiarimento delle modalità di attuazione della procedura per i disavanzi eccessivi. Partendo dalla premessa che l’area euro sta attraversando un periodo di crisi e che si rende necessaria una soluzione globale e integrata alla crisi del debito dei paesi dell’euro, e alla luce del fallimento dell’approccio frammentato adottato sinora, la relazione si conclude prospettando le medesime politiche e i medesimi criteri monetaristi e neoliberali che hanno portato alla crisi. La relazione convalida e stringe un vero e proprio cappio attorno al collo degli Stati membri, senza intaccare le cause dei problemi e senza proporre politiche alternative che prendano in considerazione i diversi livelli di sviluppo delle economie. In questa veste, anziché proporre un patto per il progresso e lo sviluppo sociale, fondato sulla solidarietà e su autentiche politiche di coesione economica e sociale, come noi sostenevamo, chiede un approfondimento del Patto di stabilità e crescita e, adesso, del patto Euro Plus. Aumenta e rafforza l’applicazione di sanzioni e il pagamento di ammende per gli Stati membri che non ottemperino alle disposizioni di legge. È un’interferenza inaccettabile che assoggetta gli Stati membri a questa procedura per il disavanzo eccessivo, in una posizione di una vera sudditanza coloniale nei confronti dei poteri europei.
costep_2011-06-23_14_462	Come stabilito dal trattato sul funzionamento dell’Unione europea, il coordinamento delle politiche economiche degli Stati membri implica il rispetto dei seguenti principi direttivi: prezzi stabili, finanze pubbliche e condizioni monetarie sane nonché bilancia dei pagamenti sostenibile. Lo scopo è stabilire le disposizioni relative al contenuto, alla presentazione, all’esame e alla sorveglianza dei programmi di stabilità e dei programmi di convergenza nell’ambito della sorveglianza multilaterale che deve essere esercitata dalla Commissione e dal Consiglio per prevenire tempestivamente il determinarsi di un debito o di disavanzi pubblici eccessivi e promuovere la sorveglianza e il coordinamento delle politiche economiche sostenendo in tal modo il conseguimento degli obiettivi dell’Unione in materia di crescita ed occupazione. Il Parlamento europeo sarà debitamente coinvolto nel semestre europeo, onde rafforzare la trasparenza, la titolarità e la responsabilità delle decisioni prese, nello specifico attraverso il dialogo economico. Per queste ragioni, ho espresso voto favorevole per la presente relazione.
costep_2011-06-23_14_658	Gli obiettivi di crescita intelligente, sostenibile e inclusiva indicati dalla strategia Europa 2020 devono costituire priorità fondamentali nella discussione sul futuro bilancio per il 2012. Le piccole e medie imprese dell’Unione europea meritano attenzione particolare, e in tal senso sarà opportuno insistere sull’esigenza di chiarire le implicazioni di bilancio delle iniziative faro della strategia Europa 2020. Bisogna ricordare che, nel contesto di ripresa osservato in molti Stati membri, il bilancio dell’Unione europea svolge un ruolo importante grazie al sostegno che offre agli investimenti nazionali per incoraggiare la crescita. Occorre quindi conservare il livello degli stanziamenti di pagamento, come propone la Commissione europea, tenendo conto del fatto che tutti i programmi devono procedere rapidamente. Occorre perciò definire con precisione le priorità e cercare di ridistribuire le risorse. Anche altri settori devono avere un equivalente a livello di bilancio, come lo spazio di libertà, sicurezza e giustizia, e occorre infine reagire agli eventi del Mediterraneo.
costep_2007-09-24_15_13	Signor Presidente, com'è noto, il 25 novembre 2007 si terranno in Romania le elezioni del Parlamento europeo per la prima volta nella storia del nostro paese. Per potersi svolgere nelle migliori condizioni possibili, un evento di tale rilevanza politica, sociale e, come ho sottolineato, storica dovrebbe mobilitare la società tutta. Purtroppo, non è così giacché in Romania l’arena politica è agitata da incessanti dispute e questa situazione, a mio parere, non favorisce il clima di stabilità necessario al normale svolgimento delle elezioni. Inoltre, se fosse adottata la mozione di sfiducia presentata oggi a due mesi dalle elezioni (cosa che può benissimo accadere, dal momento che la mozione è stata presentata dal maggiore partito all’opposizione), la situazione politica potrebbe addirittura peggiorare con l’effetto principale di un calo dell’interesse della popolazione verso le elezioni del Parlamento europeo. Date queste premesse, ritengo opportuno, e forse anche necessario, che le forze politiche del Parlamento europeo si uniscano a quelle della Romania per normalizzare le condizioni in cui si svolgeranno le elezioni.
costep_2008-06-04_21_25	Cari colleghi, desidero accogliere con favore il programma avviato dal Consiglio d’Europa che si pone quale obiettivo l’eliminazione di qualsiasi forma di violenza nei confronti dei minori e sono certa che nel 2009 la punizione fisica sarà vietata in tutto il mondo. Voglio tuttavia sottolineare la necessità di una campagna comune a livello europea che sensibilizzi i minori riguardo al fatto che la violenza nei loro confronti è contro la legge e che devono denunciare qualsiasi maltrattamento cui sono soggetti. In alcuni Stati membri dell’UE, i genitori considerano la punizione corporale un comune metodo educativo e i figli la ritengono normale. Il futuro dell’Unione europea dipende da come si rispettano i diritti dei minori e nel corso della loro educazione dobbiamo tenere ben presente un approccio che vieti qualsiasi forma di violenza.
costep_2009-01-13_9_19	Come relatrice del Parlamento per la risoluzione legislativa sull’estensione dei poteri dell’Agenzia europea per la sicurezza aerea (AESA), saluto con favore l’accordo negoziato con gli Stati Uniti per agevolare il reciproco riconoscimento dei certificati di sicurezza dell’aviazione civile. L’accordo segna un passo importante nel rafforzamento della cooperazione transatlantica, che costituisce un obiettivo prioritario del gruppo PPE-DE, e getta solide basi per dare slancio all’interscambio di beni e servizi fra Unione europea e USA nel comparto dell’aviazione civile, con indubbi vantaggi per l’Europa. L’accordo offre maggiori garanzie in materia di sicurezza e compatibilità dei prodotti, dei componenti e degli aeromobili, il tutto con più severità sul piano ambientale. In tali condizioni, confidiamo che i principi del Cielo unico europeo vengano in futuro estesi anche alla cooperazione transatlantica e che detta cooperazione vada a interessare anche la ricerca e l’applicazione delle nuove tecnologie in questo campo, in base alla collaborazione tra SESAR e NextGen. Penso che questo accordo agevolerà, a lungo termine, l’approfondimento della cooperazione tra AESA e FAA, con benefici non soltanto reciproci, ma anche per compagnie aeree, industrie aeree e, soprattutto, passeggeri.
costep_2009-02-02_13_37	Dato il clima attuale in Europa, garantire la sicurezza energetica sta diventano una priorità. È possibile assicurare una diversificazione delle rotte di transito dell’energia collegando le reti europee del gas e incentivando in tal modo la solidarietà tra gli Stati membri, uno dei principi fondamentali dell’Unione europea. Oltre ai contributi finanziari di Romania e Ungheria, la scorsa settimana la Commissione europea ha proposto lo stanziamento di 30 milioni di euro per completare il gasdotto Arad-Szeged, il cui finanziamento è rimasto in sospeso per più di cinque anni. Tale progetto è della massima importanza: il gasdotto non solo collegherà Romania e Ungheria, ma sarà anche un collegamento con la rete di gasdotti dell’Unione europea. Al completamento dell’infrastruttura, la Romania potrà importare ed esportare gas sul mercato europeo non solo in condizioni normali, ma anche in situazioni di crisi energetica in Europa. Con questo obiettivo in mente, chiedo il vostro sostegno in modo che la proposta della Commissione possa essere applicata prima possibile.
costep_2009-03-11_6_44	Ho votato a favore della relazione sul progetto di bilancio rettificativo n. 1/2009 dell’Unione europea per l’esercizio 2009. Scopo della relazione è mobilitare 11,8 milioni di euro in stanziamenti d’impegno e di pagamento dal Fondo di solidarietà dell’Unione europea per far fronte agli effetti delle inondazioni che hanno colpito la Romania nel luglio 2008. Sostengo l’iniziativa della Commissione europea, con cui l’Unione dimostra solidarietà nei confronti delle province di Suceava, Iaşi, Neamţ, Botoşani e Maramureş, che hanno subito danni a causa delle inondazioni del luglio 2008. Con la votazione di oggi, il Parlamento europeo, riunito in seduta plenaria, sostiene la decisione presa dalla commissione per i bilanci il 24 febbraio 2009. Durante la seduta in questione, Gheorghe Flutur, presidente del consiglio provinciale di Suceava, ha presentato la situazione della sua regione colpita dalle alluvioni, sostenendo la richiesta di fondi con immagini e statistiche dei danni causati dal disastro naturale che ha colpito la zona. Ha indicato che erano stati lanciati avvertimenti e accennato al fatto che, assieme alle autorità ucraine della Regione Chernivtsi, è stato concordato di istituire un sistema di allarme preventivo in caso di disastri, unitamente ad altri programmi di cooperazione transfrontaliera per gestire situazioni di emergenza da attuare come continuazione del progetto in questione.
costep_2009-10-07_16_100	Come saprete tutti, la Romania è attualmente attanagliata da una crisi politica senza precedenti, che si aggiunge alla crisi economica e sociale. Al momento sono in corso i preparativi di una grande frode elettorale. Mi riferisco alle elezioni presidenziali rumene in programma per il 22 novembre. Tutte le elezioni in Romania sono oggetto di brogli, ma l’entità della frode che si sta pianificando in questo momento è incredibile. Non voglio accusare nessuno in particolare, ma sono stati creati e messi a punto meccanismi veramente scandalosi per portare a termine questo tipo di frode. Tra di essi si annoverano sondaggi di opinione fasulli, turismo elettorale, liste aggiuntive, cancellazione del voto di elettori idonei e voti di elettori deceduti, somme di denaro ingenti e beni di consumo utilizzati per corrompere gli indigenti, la corruzione degli alunni delle scuole per persuadere i genitori, frodi informatiche e molti altri illeciti. Aiutateci a salvare la Romania. Voglio rivolgere un SOS a nome del popolo rumeno. Le istituzioni del Consiglio europeo, tra cui soprattutto il Parlamento europeo, hanno l’obbligo morale di aiutare uno Stato membro a mantenersi civile. Non permettete alla mafia balcanica di far naufragare il nobile progetto europeo. Suono questo campanello d’allarme perché le istituzioni dell’Unione europea sono l’ultima speranza per i cittadini rumeni.
costep_2009-11-12_11_47	Alla luce della comprensione generalmente limitata dei compiti del Mediatore europeo da parte del pubblico, reputo necessario fornire ai cittadini, alle imprese, alle organizzazioni non governative e ad altri organismi informazioni il più possibile accurate sul suo ruolo e sulle sue funzioni al fine di ridurre il numero di denunce presentate che esulano dal mandato di questa istituzione. Apprezzo il nuovo sito web lanciato all’inizio del 2009, benché occorra intensificare gli sforzi per offrire ai cittadini tutte le informazioni di cui hanno bisogno. Accolgo quindi con favore la proposta del relatore di redigere un manuale interattivo per fornire ai cittadini informazioni utili sulle modalità di presentazione delle denunce, nonché sulla definizione della sede più idonea alla soluzione dei loro problemi.
costep_2009-11-25_12_54	Signora Presidente, signor Commissario, permettetemi di ringraziarvi per il lavoro che avete dedicato all’allargamento dell’Unione europea. L’Unione europea ha avuto un impatto possente sul cambiamento democratico e sulla liberalizzazione dell’economia dei Balcani occidentali negli ultimi due anni. Le deroghe sui visti per alcuni paesi dei Balcani occidentali e l’inizio dei negoziati di adesione per l’ex Repubblica iugoslava di Macedonia sono progressi di cui beneficeranno i cittadini europei, sia come risultato della cooperazione giudiziaria e di polizia con l’UE sia in una prospettiva economica. Credo che durante questo momento di crisi economica, il processo di allargamento dell’Unione sia una soluzione per vivacizzare la sua economia. Non dobbiamo però dimenticare le conseguenze avverse generate dai vantaggi sleali che l’Unione europea ha offerto a diversi paesi della regione dei Balcani occidentali. La Commissione dovrebbe prendere in seria considerazione l’inclusione della Moldova nel gruppo di paesi dei Balcani occidentali, poiché l’aiuto offerto ai paesi vicini per attuare le riforme necessarie deve continuare in modo leale. La Moldova è un potenziale candidato, pronto ad allinearsi all’Unione europea e a partecipare al processo di integrazione politica ed economica.
costep_2010-02-10_10_281	Ho votato a favore della relazione concernente i progressi compiuti dalla Turchia nel 2009. Sebbene i negoziati di adesione con la Turchia siano iniziati il 3 ottobre 2005, finora hanno registrato scarsi progressi. Il Parlamento europeo ritiene che la Turchia non soddisfi ancora i criteri politici di Copenaghen. Sono necessarie riforme costituzionali di ampia portata che assicurino un rispetto maggiore dei diritti umani e delle libertà fondamentali. La Commissione europea ha rilevato che nel 2009 la Turchia ha compiuto qualche passo in avanti, seppur limitato, per quanto riguarda le riforme politiche ed è altresì migliorata la situazione del paese in merito alla libertà d’espressione nelle lingue minoritarie. Credo che l’Unione europea debba continuare il dialogo con la Turchia e mostrarsi aperta nei confronti di questo paese che è estremamente importante per l’Europa sia dal punto di vista dei legami economici e politici che per la sicurezza energetica dell’Unione europea. Il mio paese desidera sviluppare il partenariato con la Turchia sia nell’ambito della sinergia del Mar Nero, sia nei programmi di vicinato dell’Unione europea.
costep_2010-02-24_13_50	Signora Presidente, Presidente in carica del Consiglio, sono lieto che siate qui con noi. Non capisco il motivo per cui il Consiglio stia cercando di decidere in fretta, senza consultarsi approfonditamente con il Parlamento europeo. Abbiamo bisogno della strategia 2020, visto che la strategia di Lisbona si è rivelata inefficace. Tuttavia, i documenti che sono stati pubblicati sono generici e non prendono alcuna posizione chiara in merito alle sfide future. Ne è un esempio l’aspetto sociale. I principali problemi sociali in Europa sono legati all’invecchiamento della popolazione e alla mancanza di qualifiche specializzate nella forza lavoro. In simili circostanze, stanziare meno del 2 per cento del PIL alla ricerca, allo sviluppo e all’innovazione costituisce il primo errore che deve essere rapidamente corretto. La ricerca e lo sviluppo potrebbero basarsi sul partenariato tra pubblico e privato, incentivando così gli imprenditori ad investire nei laboratori e negli istituti di ricerca in modo da scoraggiare la fuga di cervelli verso gli Stati Uniti o il Giappone.
costep_2010-03-10_8_90	Ho votato a favore di questa risoluzione perché credo che la strategia UE 2020 debba fornire una risposta efficace alla crisi economica e finanziaria e conferire nuovo slancio e una coerenza europea al processo di ripresa nell’Unione, tramite la mobilitazione e il coordinamento di strumenti nazionali ed europei. Ritengo sia necessaria una migliore cooperazione con i parlamenti nazionali e la società civile, perché il coinvolgimento di altri attori accrescerà la pressione sulle amministrazioni nazionali affinché producano risultati. Allo stesso tempo, credo che l’industria europea debba approfittare del suo ruolo di apripista nei settori dell’economia sostenibile e delle tecnologie verdi di mobilità, sfruttando il suo potenziale di esportazione. In questo modo sarà possibile ridurre la dipendenza dalle risorse e facilitare l’adempimento degli obiettivi 20-20-20 in materia di cambiamenti climatici.
costep_2010-03-11_2_40	Signora Presidente, il fatto che oggi si tenga una discussione in Parlamento in merito agli investimenti in tecnologie a basse emissioni di carbonio mette in luce il fatto che l’Unione europea intende confermare il suo ruolo di guida non soltanto nel ridurre il consumo di energia e migliorare l’efficienza energetica, ma anche nel garantire un ambiente sano. Ritengo che ora la nostra funzione consista nel promuovere ambiti quali ricerca e innovazione per identificare soluzioni che forniscano le basi per un sistema energetico europeo sostenibile. Dobbiamo pertanto definire i requisiti di finanziamento in tale campo con lo scopo di aumentare globalmente la competitività dell’Unione europea. Credo che si fondamentale per noi concentrare l’attenzione sullo specifico potenziale dell’energia verde a livello regionale e locale. La regione dalla quale provengo in Romania offre potenzialità notevoli a livello di energia geotermica, che al momento non è sufficientemente sfruttata. Vi sono varie ragioni per questo, ma penso che dobbiamo affidare alle autorità locali un ruolo importante al riguardo per incoraggiarle a sviluppare partenariati pubblico-privato. Grazie.
costep_2010-03-24_21_12	I paesi in via di sviluppo hanno finito con l’essere le vittime principali della crisi finanziaria, nonostante le previsioni iniziali che individuavano nei paesi sviluppati i soggetti che sarebbero stati colpiti più duramente. La teoria secondo la quale i paesi in via di sviluppo non sono legati all’economia globale con forza sufficiente per risentire pesantemente della crisi è stata smentita dalla realtà. Vediamo che la crisi sta devastando molti paesi in via di sviluppo, dove si registrano tassi di disoccupazione senza precedenti e una crescita esponenziale del debito e del disavanzo pubblico. Nel frattempo, i paesi sviluppati, che non hanno particolarmente risentito della crisi o hanno potuto disporre di strumenti efficaci per mitigarne l’impatto, hanno registrato una crescita economica, sebbene incerta. La crisi economica sta già colpendo direttamente le popolazioni nei paesi in via di sviluppo e la disoccupazione aumenta. Gli sforzi profusi per avviare la ripresa economica da parte degli Stati che continuano a sentire gli effetti della crisi potrebbero interessare interi gruppi sociali giacché le misure di rilancio sono destinate ad avere un impatto doloroso. I programmi di finanziamento dell’Unione europea sono i più completi e ampi fra tutti i piani di aiuto finanziario disponibili a livello internazionale. Gli Stati membri interessati devono beneficiare in modo corretto dei fondi destinati ad affrontare situazioni che contraggono l’attività economica e comportano ripercussioni sul piano sociale.
costep_2010-05-05_14_135	Ho votato a favore della presente risoluzione, presentata dalla Conferenza dei presidenti di commissione, che chiede alla Commissione di avanzare nuove proposte per le procedure decisionali interistituzionali in corso al momento dell’entrata in vigore del trattato di Lisbona e scaduta ormai scadute. In quanto relatrice per il parere della commissione per l’ambiente, la sanità pubblica e la sicurezza alimentare sulla ”proposta di raccomandazione del Consiglio relativa a misure di lotta contro le malattie neurodegenerative, in particolare il morbo di Alzheimer, tramite la programmazione congiunta delle attività di ricerca”, sostengo l’invito presentato dalla Conferenza dei presidenti di commissione alla Commissione europea a presentare una nuova proposta su queste procedure affinché il Parlamento venga consultato in modo consono al ruolo istituzionale attribuitogli anche dalle disposizioni del nuovo trattato.
costep_2010-05-05_14_181	A mio giudizio sono stati registrati molti progressi per quanto riguarda il benessere degli animali tramite l’attuazione del programma d’azione 2006-2010, poiché gran parte delle misure previste dal programma sono state applicate in modo soddisfacente. In qualità di membro della commissione che monitora la sanità pubblica e la sicurezza alimentare, mi trovo particolarmente d’accordo con le misure adottate per ridurre gli effetti dannosi sulla salute umana causati dall’uso di antibiotici nella nutrizione animale, che fanno seguito al divieto del 2006: un ulteriore motivo per cui ho votato a favore della relazione. Desidero comunque sottolineare la necessità che il prossimo programma d’azione comprenda più misure mirate al sostegno degli agricoltori europei e al miglioramento dell’applicazione della legislazione vigente sul trasporto degli animali negli Stati membri.
costep_2010-05-05_14_358	Ci sono momenti in cui il benessere ambientale, la tutela del patrimonio naturale e la salute umana in generale riescono a prendere il sopravvento anche sugli interessi economici e di parte. Lo dimostra questa risoluzione. Oggi il Parlamento europeo è riuscito a dimostrare che difende questi valori e, in primo luogo, gli interessi generali e il benessere delle persone. L’utilizzo di tecnologie a base di cianuro nell’estrazione rappresenta un rischio che non possiamo permetterci di correre, perché gli effetti sono irreversibili. Comunque, appoggio l’idea di incoraggiare la riconversione industriale in settori in cui è stata vietata l’estrazione basata su tecnologie al cianuro, fornendo un sostegno finanziario sufficiente a ripulire i settori industriali, nonché in favore delle energie rinnovabili e del turismo.
costep_2010-05-05_14_360	Ho votato contro la risoluzione sul divieto di impiego di tecnologie estrattive a base di cianuro entro la fine del 2011 per tutta una serie di motivi. Bloccare i progetti minerari attualmente in corso che utilizzano tecnologie al cianuro assesterebbe un duro colpo agli Stati membri che utilizzano questa tecnologia (Finlandia, Svezia, Spagna, Romania, Bulgaria e Grecia) e agli Stati membri che producono cianuro (Belgio, Regno Unito, Repubblica ceca e Germania). L’Europa diventerebbe dipendente al 100 per cento dalle importazioni di oro, usato in Europa nell’industria dei metalli preziosi così come nel settore dell’elettronica. Circa l’87 per cento della produzione di cianuro è usato in altri settori industriali al di fuori del settore minerario, come la produzione di vitamine, gioielli, adesivi, componenti elettronici per computer, materiali isolanti a prova di fuoco, cosmetici, nylon, vernici, medicinali, e così via. Nella produzione industriale ci sono tecnologie che rappresentano un pericolo per la salute umana e per l’ambiente. La tecnologia del cianuro è solo una di queste. Sono in vigore regolamenti e norme per consentire che tali attività vengano svolte in condizioni di sicurezza, al fine di evitare qualsiasi impatto negativo. Tale principio vale anche per la tecnologia mineraria. Esiste una legislazione in vigore che deve essere rispettata. Non abbiamo il diritto di vietare, ma abbiamo il diritto di proteggere.
costep_2010-05-19_3_86	La profonda crisi economica degli ultimi anni ha contribuito al mancato raggiungimento degli obiettivi fissati dall’Unione europea all’inizio di questo secolo. Per questo motivo, è importante individuare le carenze dell’Agenda di Lisbona e concentrare la nostra attenzione sui risultati positivi che sono stati ottenuti, nonché sulla necessità di non ripetere gli errori del passato. Credo che per noi sia importante imparare dal fallimento della strategia di Lisbona e agire per mitigarne l’impatto futuro. Il nostro principale atout è quello di conoscere i motivi del fallimento e di riuscire a evitarli nell’ambito della nuova strategia UE 2020. Adesso vorrei ricordare la necessità di rafforzare la governance multilivello. Dobbiamo coinvolgere nel processo di governance le autorità locali e regionali nonché la società civile, dal momento che, secondo le statistiche dell’Unione europea, le autorità locali e regionali godono di un altissimo livello di fiducia tra i comuni cittadini. Al contempo, il rafforzamento dell’aspetto regionale è compreso nell’elenco delle priorità della strategia UE 2020. A questo riguardo, ritengo che il ruolo della futura politica di coesione sia quello di individuare e utilizzare lo specifico potenziale locale.
costep_2010-06-15_18_10	Vorrei formulare i miei più vivi ringraziamenti al relatore, onorevole Coelho, per come ha gestito questo fascicolo e per congratularmi con lui per il lavoro svolto. Sostengo con forza quanto ha affermato prima, non solo per quanto attiene all’attuale valutazione sulla protezione dei dati, ma anche per quanto concerne le altre relazioni che dovranno essere presentate relativamente ai due settori ancora da valutare. Il Consiglio deve poter garantire che i deputati del Parlamento europeo ricevano tutte le informazioni necessarie ad adottare una decisione adeguata e giusta. Spero sinceramente che troveremo una soluzione in modo da svolgere il nostro lavoro in condizioni normali e prendere decisioni illuminate.
costep_2010-11-10_18_23	Allo scopo di centrare gli obiettivi della strategia Europa 2020, si punta a conseguire un’economia sostenibile, intelligente e inclusiva mediante il sostegno alla ricerca e all’innovazione. Le iniziative in questo comparto devono essere avviate ad ogni livello, anche nell’ambito della cooperazione transnazionale con altre regioni dell’UE. Tengo a sottolineare l’importanza dell’approccio dal basso verso l’alto nell’innovazione. Infatti è difficile trasporre nella realtà le soluzioni innovative prodotte dalle istituzioni accademiche o dalle imprese a causa della mancanza di informazioni o a causa delle difficoltà economiche. Le autorità regionali possono innalzare il profilo di questi innovatori dormienti, come sono stati definitivi, sostenendoli mediante programmi di assistenza e di partenariato all’interno della politica di coesione. I partenariati possono essere volti a migliorare la consistenza dell’innovazione, rafforzare le relazioni tra promotori e beneficiari oltre che a promuovere le buone prassi in questo ambito. Nel corso della visita che la commissione per lo sviluppo regionale ha compiuto la settimana scorsa in Romania sono stati presentati dei progetti in tema di ricerca e di innovazione che sono stati elaborati dalle istituzioni accademiche della regione occidentale, che io rappresento. Il successo di queste iniziative dipende proprio dall’istituzione di partenariati affidabili.
costep_2011-01-19_7_92	Ho espresso voto favorevole alla relazione, che offre sostegno ai cittadini europei definendo norme chiare sui diritti dei pazienti relativi all’assistenza transfrontaliera e assicurando loro l’opportunità di prendere decisioni basate sulla necessita e non sulle possibilità economiche, sulla scelta informata e non sull’obbligo. La direttiva enuncia i seguenti principi: i cittadini potranno ricevere in un altro Stato membro, senza preventiva autorizzazione, tutte le cure non ospedaliere cui hanno diritto nel proprio Stato membro, ed essere rimborsati fino al massimale di rimborso previsto dal proprio regime. Anche l’informazione rappresenta un elemento chiave e ogni Stato membro sarà tenuto a istituire centri informativi (punti di contatto nazionali) presso cui il paziente potrà prendere conoscenza delle cure disponibili, degli adempimenti da assolvere e delle procedure di reclamo e di ricorso.
costep_2011-02-14_16_19	Signor Presidente, come lei sa, in Romania le piccole e medie imprese devono confrontarsi con problemi grossomodo analoghi a quelli di altri Stati membri, vista la natura complessa e peculiare dell’attuale periodo. Vi sono nondimeno aspetti riguardanti il miglioramento delle possibilità per le piccole e medie imprese di ottenere sostegno finanziario che derivano principalmente dalla disponibilità di un’assistenza tecnica volta ad agevolare l’accesso agli strumenti finanziari, specialmente quelli dedicati al rafforzamento della capacità di sviluppo e ricerca. Ritengo necessario migliorare l’accesso a informazioni di buona qualità e servizi competenti. Forse dovrei ricordarvi che, durante la plenaria dello scorso settembre, il rappresentante della Commissione europea ha dichiarato che, nel 2011, avrebbe dovuto rendersi disponibile in Internet una piattaforma di apprendimento online appositamente studiata per le piccole e medie imprese. Il suo scopo sarebbe agevolare l’accesso da parte delle piccole e medie imprese ai progetti di ricerca e sviluppo e utilizzarne i risultati mettendo a disposizione una formazione gratuita online, informazioni personalizzate e un forum di comunicazione. Formare gli imprenditori piccoli e medi alle modalità di utilizzo degli strumenti finanziari, oltre a sostenere le corrispondenti procedure e ridurre la burocrazia, potrebbe portare al conseguimento di risultati molto più efficaci.
costep_2011-04-06_12_38	Signor Presidente, vorrei iniziare esprimendo profondo cordoglio al popolo giapponese. Credo che ora sia importante fornire loro tutto il sostegno possibile. L’incidente di Fukushima ci ha dimostrato che alcune centrali nucleari esistenti non sono sicure, motivo per cui dobbiamo attribuire maggiore importanza alla sicurezza nucleare. Ritengo fondamentale effettuare immediatamente le prove di sicurezza sugli impianti nucleari. D’altro canto, però, bisogna evitare di cadere nella trappola e prendere decisioni emotive e infondate sul mantenimento o l’abbandono dell’energia nucleare. La decisione sulla composizione del mix energetico deve rimanere di competenza degli Stati membri, mentre all’Unione europea spetta garantire l’applicazione dei massimi livelli di sicurezza. Comunque sia, qualsiasi misura adottata a livello nazionale o europeo sul mix energetico e sulla regolamentazione del nucleare si deve basare su una forte obiettività scientifica.
costep_2011-05-12_13_349	Purtroppo ad ora non esiste una strategia coerente e coordinata sul ruolo della cultura nelle azioni esterne dell’Unione europea. Notoriamente i nostri interessi possono essere meglio affermati quando parliamo con una sola voce. La nostra politica estera comune deve basarsi sulla diplomazia culturale, in quanto la posizione dell’Europa nel mondo potrà essere rafforzata attraverso la cultura nella misura in cui essa sarà parte integrante delle politiche economiche, di sviluppo e di sicurezza. Riusciremo a rappresentare meglio il nostro continente divulgando film, musica e letteratura. Inoltre il paesaggio culturale vario dell’UE ci distingue come prima destinazione turistica al mondo. Esprimo apprezzamento per i suggerimenti concreti presentati nella relazione sul coinvolgimento della società civile, degli artisti, degli educatori, degli studenti e degli imprenditori al fine di plasmare il gigantesco potenziale offerto dalle nuove tecnologie, che sono sia una fonte di informazione che un canale atto ad agevolare la libertà d’espressione. Sarebbe opportuno che il Parlamento europeo includesse la cultura nell’agenda delle discussioni con altri parlamenti nel mondo in modo da istituire una prassi generale per l’azione esterna europea.
costep_2011-06-06_19_29	Signora Presidente, l’accordo CETA rappresenta un passo molto importante verso un futuro fruttuoso sia per l’Unione europea che per il Canada. Appoggio questo progetto e sono molto lieto dei progressi compiuti sino ad ora. Ritengo che siamo sulla strada giusta per concludere i negoziati entro l’anno. Vorrei precisare, tuttavia, che due delle questioni trattate devono essere risolte al fine di evitare l’insorgenza di problemi al momento della ratifica da parte di alcuni Stati membri, nel caso in cui rimanessero irrisolte. Mi riferisco all’estrazione del petrolio dagli scisti bituminosi, che può costituire un rischio per l’ambiente e per le comunità locali che vivono nelle zone interessate, e alla mancanza di reciprocità in materia di visti obbligatori per i cittadini bulgari, rumeni e cechi.
costep_2011-06-07_15_19	Signor Presidente, l’ingresso della Romania nell’area Schengen, uno dei principali obiettivi politici del paese, ha richiesto un impegno immane sul piano finanziario, istituzionale e umano. La Romania ha investito oltre 1 miliardo di euro, ottenendo risultati che tutte le relazioni di valutazione hanno giudicato nettamente positivi; sono state altresì soddisfatte tutte le condizioni dettate dall’acquis di Schengen. La Romania, gestendo uno dei tratti più lunghi delle frontiere esterne dell’UE, ha sviluppato il sistema di sicurezza integrato più all’avanguardia, nel rispetto degli standard definiti dall’acquis di Schengen. Ha inoltre rafforzato il partenariato con Frontex, offrendo, dopo la Germania, il principale contributo di attrezzature e risorse umane alle operazioni dell’agenzia in Grecia. Per l’eventualità di un massiccio afflusso di immigrati alle frontiere, sono stati attuati meccanismi speciali di gestione dei movimenti migratori e delle richieste d’asilo, di concerto con gli organismi omologhi di altri Stati membri, la Germania e i Paesi Bassi. Quanto alla lotta ai traffici illeciti, vengono adoperati tutti i più sofisticati metodi di investigazione e raccolta di informazioni; è stata sviluppata un’applicazione, unica in Europa, che consente l’elaborazione di dati sia tramite SIS che SIS II. Il sistema di sorveglianza delle frontiere marittime è stato annoverato fra le buone prassi. Nel contempo, le autorità hanno prestato particolare attenzione alla lotta alla corruzione. Nell’ambito di un meccanismo ad hoc istituito dalla Commissione europea, è stata condotta una collaborazione costante i cui risultati dimostrano che la Romania possiede sia la capacità istituzionale sia la volontà politica necessarie a raggiungere gli obiettivi in ambito giudiziario. Credo che l’adesione all’area Schengen non rappresenti una concessione offerta alla Romania, bensì il riconoscimento dei suoi meriti e del suo impegno, oltre a rafforzare la sicurezza delle frontiere esterne dell’UE. Onorevole Coelho, la ringrazio e le faccio i miei complimenti per la gestione del fascicolo.
costep_2011-06-23_14_245	La diversità urbana in Europa deve essere sostenuta in primo luogo da un meccanismo flessibile di attuazione della politica di coesione, poi attraverso il coordinamento e l’adeguamento dei progetti di sviluppo urbano alle esigenze di sviluppo e agli orientamenti strategici di ogni singola città. Si parla di sviluppo urbano intelligente e della necessità che le città migliorino e rendano più moderni le loro infrastrutture e i servizi che offrono. Per evitare che queste parole restino un concetto vuoto, penso che dobbiamo riporre la nostra fiducia nelle autorità locali e nei rappresentanti eletti delle città. Dobbiamo ascoltare ciò che le comunità vogliono, avviare qualsiasi iniziativa fondata sul loro elenco di priorità e avere la convinzione che i sindaci sanno meglio di chiunque altro quali sono o dovrebbero essere le priorità delle loro città. Questo è esattamente il motivo per cui credo fermamente, al pari del relatore, che l’offerta di finanziamenti comunitari deve soddisfare la domanda locale e i principi di pianificazione strategica integrata a livello di Unione. Pertanto, l’agenda urbana europea deve contribuire a ridurre le disparità nelle aree strategiche di cui ogni città europea moderna ha bisogno, cioè infrastrutture, ricerca e innovazione, trasporti, ambiente, istruzione, sanità e cultura. Infatti, solo un approccio integrato alla politica di coesione ci permetterà di aiutare le città odierne a svilupparsi in modo organico, sostenibile ed ecologicamente responsabile.
costep_2011-06-23_14_316	Una maggiore flessibilità nell’utilizzo dei fondi e una cultura amministrativa che promuova un approccio multidisciplinare e la semplificazione dell’amministrazione dei fondi sono fondamentali per la creazione di un quadro strategico comune per i Fondi strutturali. Sul fronte delle sinergie tra i Fondi strutturali, il Parlamento europeo ha ribadito la necessità di evitare un’alta concentrazione di capacità nei cluster economici e nelle principali regioni dell’Unione europea. Credo sia necessario un approccio integrato tra le diverse politiche settoriali al fine di raggiungere risultati ottimali per lo sviluppo e la crescita economica, la riduzione delle disparità di sviluppo tra le regioni, la creazione di occupazione, il miglioramento della qualità della vita, la formazione dei lavoratori alle nuove professioni, la coesione sociale e territoriale e la realizzazione del modello sociale europeo, che costituisce elemento di coesione e competitività dell’economia europea. Incentrare l’azione congiunta dei fondi a livello regionale o locale ne incrementa il valore aggiunto e consente alle parti interessate di mettere a punto interventi specifici in funzione delle esigenze economiche e sociali reali e quindi della situazione occupazionale in una determinata regione. Per questi motivi ho votato a favore della relazione.
costep_2005-05-12_1_87	Signor Presidente, ho votato a favore della risoluzione sull’avvenire dell’Europa sessant’anni dopo la Seconda guerra mondiale e desidero ringraziare tutti i colleghi che l’hanno appoggiata. Questa risoluzione è motivo di grande soddisfazione morale per tutti coloro che hanno patito le sofferenze della seconda guerra mondiale e le violenze che l’hanno seguita. Molti sono scomparsi e quanti sono ancora in vita sono grati al Parlamento europeo per non aver dimenticato. Ringrazio a nome di mio padre, Štefan Kányai, prigioniero per quasi nove anni nell’inferno di un russo. Il documento sarà fonte di conoscenza per i giovani che, grazie a Dio, non hanno vissuto una guerra: potranno imparare dal passato e costruire un avvenire libero e pacifico per l’Europa.
costep_2006-11-15_21_11	Accolgo con favore quest'importante relazione e ringrazio l’onorevole Bauer per il suo lavoro; sono lieta che alcuni emendamenti da me proposti siano stati accolti dalla sottocommissione per i diritti dell’uomo, e confido che anch'essi abbiano contribuito alla qualità della relazione. La tratta di esseri umani è una delle attività criminali più sofisticate, meglio organizzate e più redditizie; si tratta di un problema che non riguarda solo i paesi in via di sviluppo, ma anche l’Unione europea. Nei miei emendamenti mi sono concentrata sul fatto che le vittime di abusi sessuali e della tratta dei esseri umani sono in gran parte minori - provenienti cioè dal segmento più vulnerabile della popolazione. Per esempio, il consenso di un minore alla prostituzione non si può considerare alla stessa stregua del consenso di una persona adulta e consapevole delle conseguenze del proprio comportamento. Su questo tema sono stati firmati molti accordi e trattati internazionali; numerosi Stati non hanno però ratificato tali strumenti e quelli che li hanno ratificati non li applicano, rendendoli in tal modo irrilevanti. In occasione delle conferenze internazionali cui partecipano i vari Stati, tutti concordiamo sulla necessità di applicare questi documenti, sottoscritti del resto da tutti noi; ma quest'impegno si esaurisce spesso con l’ultimo giorno della conferenza e lo status quo rimane immutato. Oltre a soffermarci sul rapporto fra cliente e vittima, dobbiamo concentrare la nostra attenzione sui datori di lavoro, soprattutto nei paesi che non impongono requisiti in materia di visti. Bisogna instaurare una cooperazione fra i tre elementi di questo fenomeno: paesi d’origine, paesi di transito e paesi di destinazione. È necessario controllare l’attività e l’affidabilità delle agenzie di collocamento, comprese quelle che dovrebbero reclutare solo lavoratori stagionali. Le aziende che impiegano manodopera a basso costo ottenuta per mezzo della tratta di esseri umani vanno punite con la massima severità. Non bastano le ispezioni presso le strutture che forniscono servizi sessuali; sarebbe auspicabile aggiungere ispezioni amministrative alle sanzioni previste dal diritto penale. Gli stanziamenti di cui dispongono le organizzazioni non governative che si occupano di diritti politici sono di gran lunga più cospicui di quelli forniti alle ONG attive nel settore della tratta di esseri umani o dei diritti delle donne; purtroppo, questa situazione sembra riflettere la scala di priorità che gli Stati membri si sono dati.
costep_2008-04-10_12_48	Votando la relazione dell’onorevole Paul Rübig, il Parlamento europeo sta inviando un chiaro segnale alle piccole e medie imprese degli Stati membri. Le piccole e medie imprese spesso possono partecipare concretamente alla ricerca e sviluppo, ma devono affrontare condizioni meno favorevoli di quelle che si applicano alle grandi imprese internazionali. D’ora in poi, le associazioni di PMI che svolgono attività di ricerca e sviluppo possono avvalersi del sostegno finanziario dall’Europa e operare in una rete europea insieme ad altre piccole e medie imprese. Le PMI slovacche potranno così contribuire con la loro conoscenza e capacità al settore europeo della ricerca e sviluppo. In Slovacchia, numerose piccole e medie imprese sono ubicate in zone rurali con infrastrutture meno sviluppate, il che ostacola il loro sviluppo. Molte donne sono impiegate nelle PMI che svolgono attività di ricerca e sviluppo, direttamente o indirettamente. I fondi europei sono utili perché offrono alle PMI una possibilità, consentendo quindi alle loro capacità professionali di servire l’interesse comune. Il programma EUROSTARS è un programma di ricerca e sviluppo di nuovi prodotti e servizi a livello di UE. Le PMI svolgono un ruolo di primo piano nei progetti Eurostars. È un vero peccato che la Repubblica slovacca, Stato membro dell’UE, non partecipi al programma. Le piccole e medie imprese slovacche, quindi, non hanno accesso all’importante sostegno finanziario disponibile per l’effettivo sviluppo di prodotti, tecniche e servizi nuovi.
costep_2008-06-05_3_10	Desidero ringraziare il relatore, onorevole Schnellhardt, per il testo presentato, incentrato su due diversi temi soggetti a procedure differenti. Poiché l’igiene dei prodotti alimentari è soggetta alla procedura di codecisione, questa ritarderà inevitabilmente l’area dei prezzi e delle condizioni di trasporto, soggette solo al processo di consultazione. Concordo riguardo all’asserzione secondo cui i requisiti di sicurezza alimentare nei singoli Stati membri devono essere identici o, perlomeno, non differire in misura rilevante tra loro. Tuttavia, qui si solleva la questione delle importazioni nell’Unione europea di prodotti alimentari pieni di pesticidi da paesi terzi. Abbiamo un ambiente inquinato che ha un impatto negativo sulla salute umana. Di conseguenza, dobbiamo fare tutto quanto in nostro potere per evitare che prodotti alimentari non salutari danneggino la nostra salute. Dobbiamo iniziare ad analizzare i prodotti alimentari, i loro componenti e le materie prime di origine animale e vegetale dal punto di vista dei rischi per la salute, dell’accettabilità del livello di igiene e dei valori biologici. Dobbiamo concentrarci sull’identificazione o sull’eventuale falsificazione. Dobbiamo testare prodotti alimentari stranieri e concentrarci sull’uso quotidiano: per esempio, non solo ftalati nei giocattoli, che non sono usati da tutti su base quotidiana. I produttori slovacchi sono spesso oggetto di critiche riguardo all’igiene dei prodotti alimentari. Devo tuttavia sottolineare che la Slovacchia vanta norme alimentari molto più rigorose che nei vecchi 15 Stati membri.
costep_2008-09-04_9_1	Vorrei affermare che la risoluzione del Parlamento europeo su Israele non è opportuna in questo momento dati i recenti sviluppi in quanto Israele, la scorsa settimana, ha liberato altri 198 detenuti palestinesi. Questo gesto è la prova della volontà di Israele di costruite la fiducia reciproca nel processo di pace, nonostante la severa critica del pubblico israeliano. Lo stesso si può dire anche per il recente scambio di detenuti al confine libanese. È indubbiamente molto triste che nelle carceri israeliane siano detenuti anche giovani palestinesi. Il motivo principale è, tuttavia, il fatto che le organizzazioni terroristiche li stanno sfruttando, inculcando odio e determinazione a uccidere. Negli ultimi otto anni, fino al 16 per cento di suicidi e potenziali assassini erano minori e vi è stata un’evidente tendenza all’abbassamento dell’età. L’educazione e l’istruzione dei bambini sono fattori chiave che possono avere un effetto significativo sul futuro sviluppo della coesistenza fra israeliani e palestinesi.
costep_2009-03-11_3_33	All’Europa occidentale piace parlare della necessità di aiutare i paesi dell’Europa centrale e orientale a superare la crisi. Ma chi dice questo - per la precisione, il presidente Sarkozy - si riferisce a quei paesi come a un buco nero che rappresenta un pericolo per l’Unione europea. Respingo una generalizzazione così banale di un problema che sta colpendo esattamente allo stesso modo i paesi occidentali. Simili affermazioni producono l’effetto di una perdita di fiducia nelle istituzioni dei paesi dell’Europa centrale e orientale e assomigliano più a una coltellata a tradimento che a una forma di aiuto. La settimana scorsa i leader europei si sono espressi contro il protezionismo, che avrebbe significato la costruzione di una nuova cortina di ferro attraverso un’Europa unita. Allo stesso tempo, però, la Commissione europea ha approvato la concessione di aiuti di stato in grandissima quantità a favore dell’industria automobilistica francese. Tale approccio, iniquo e squilibrato, si riscontra anche in altri settori, soprattutto in quello agricolo. L’Europa sta diventando una realtà a due facce e a trarne profitto saranno soltanto gli euroscettici.
costep_2009-04-01_16_19	Tre anni fa il Parlamento europeo ha conferito il premio Sakharov alle mogli dei prigionieri politici detenuti in stato di fermo a Cuba nel marzo 2003. Queste donne vestite di bianco hanno coraggiosamente richiamato l’attenzione sulle violazioni dei diritti umani nel loro paese. Il Consiglio europeo ha adottato ripetutamente conclusioni sul proseguimento del dialogo aperto con le autorità cubane, insistendo al contempo sul rispetto dei diritti umani e delle libertà fondamentali. Tuttavia, il Consiglio ha anche preso la decisione di sollevare sempre la questione dei diritti durante le visite ufficiali e, se possibile, di organizzare incontri con l’opposizione democratica. Devo segnalare che durante la visita ufficiale del commissario per lo sviluppo Michel non si è svolta nessuna riunione di questo tipo, malgrado una richiesta specifica in tal senso, una circostanza tanto più incomprensibile e scioccante se si pensa che la visita della Commissione europea a Cuba si è svolta il giorno del sesto anniversario dell’arresto degli oppositori del regime di Castro. Constato con preoccupazione che anche il vicepresidente del nostro Parlamento faceva parte di tale delegazione.
costep_2009-11-23_17_9	Alla fine del turno di votazioni nella seduta plenaria del 6 maggio 2009, il Parlamento europeo ha approvato un progetto di direttiva che definisce termini e condizioni per le comunicazioni elettroniche. La plenaria, tuttavia, ha anche approvato una proposta di emendamento che il Consiglio ha considerato essere di difficile attuazione. Per questo motivo è stata avviata una procedura di conciliazione fino al 29 settembre tentando di armonizzare i pareri di Consiglio, Commissione e Parlamento europeo al fine di garantire il corretto recepimento dei requisiti contenuti nell’articolo 138 nella normativa europea vigente. Plaudo quindi agli sforzi del gruppo negoziale del Parlamento europeo, e all’approccio imprenditoriale e costruttivo tenuto dai rappresentanti del Consiglio e della Commissione, grazie al quale è stato possibile raggiungere un accordo sulla forma della disposizione oggetto del contendere che ha reso possibile recepire in maniera accettabile gli scopi e le idee contenuti nell’articolo originario 138 nella nuova direttiva sulle telecomunicazioni. Sono fermamente convinto che, seguendo la procedura di conciliazione, la nuova direttiva sulle telecomunicazioni è pronta per essere applicata nella vita pubblica europea.
costep_2010-02-10_8_39	Le relazioni sulla Croazia e sulla Macedonia siano state preparate molto bene e a mio avviso dovremmo congratularci con i relatori per il lavoro svolto e sostenere l’approvazione delle relazioni. Per quanto concerne la Turchia ho l’impressione che si giochi a nascondino. Le autorità turche sostengono di fare degli sforzi per cambiare la società ma in realtà la società sta cambiando poco. Ci sono padri che vendono le figlie o le scambiano per del bestiame, e uomini che comprano le donne e le trattano come schiave. Credo fermamente che il processo di convergenza delle civiltà sarà lento e complicato: non sarà semplice né per noi né per la società turca. Ritengo quindi che dovremo armarci di pazienza e prepararci a negoziati lunghi; in tali negoziati tuttavia dovremo agire con correttezza e lealtà e parlare apertamente di tutti i problemi esistenti. Trovare una soluzione è nel nostro interesse e anche nell’interesse dei turchi e la conclusione del processo sarà una conquista sia per l’Europa sia per la Turchia.
costep_2010-02-10_8_67	Signora Presidente, la Croazia sta dando prova della propria volontà di aderire all’Unione intraprendendo chiari passi verso il soddisfacimento dei criteri, volontà politica che emerge dalle riforme della pubblica amministrazione e del sistema giudiziario e dalla lotta alla corruzione e alla criminalità organizzata. Nel sistema giudiziario, si è avuto un aumento della trasparenza, una riduzione del numero di azioni pendenti e procedimenti eccessivamente lunghi. Un fattore significativo è rappresentato dalla continua denuncia di crimini di guerra, ambito nel quale la Croazia sta collaborando a tutti gli effetti con il Tribunale penale internazionale. La Croazia sta inoltre dimostrando un buon livello di armonizzazione normativa con l’acquis communautaire realizzando notevoli cambiamenti a livello legislativo e istituzionale allo scopo di combattere la criminalità organizzata e la mafia rafforzando la cooperazione transfrontaliera con le autorità preposte all’applicazione della legge nei paesi vicini. Il settore bancario in Croazia è solido, gli investitori hanno fiducia nello stato dell’economia e si è mantenuta la stabilità macroeconomica. Ancora occorre completare il programma di privatizzazioni su piccola scala e ridurre l’interferenza dello Stato nell’economia. A mio parere, la riconciliazione tra croati etnici e serbi etnici, la maggiore salvaguardia dei diritti delle minoranze e l’integrazione dei profughi, compresa la ricostruzione delle abitazioni, sono elementi particolarmente lodevoli. Esorto pertanto la Croazia a sviluppare ulteriormente una cultura della responsabilità politica e avviare un dibattito pubblico sull’adesione e le sue conseguenze, perché soltanto un terzo della popolazione attualmente giudica proficua l’adesione all’Unione. Mi complimento infine con il neoeletto commissario Füle augurandogli ogni bene per il suo nuovo incarico.
costep_2010-04-21_5_17	A febbraio ci siamo rifiutati di ratificare un accordo sull’elaborazione e la trasmissione dei dati presenti nelle relazioni finanziarie per scopi attinenti il programma del dipartimento del Tesoro americano per il monitoraggio del terrorismo. Le ragioni del rifiuto sono state elencate con chiarezza e comprendono in particolare: la violazione dei principi fondamentali della legislazione per la tutela dei dati per un gran numero di cittadini e sudditi dell’Unione europea (fino a 90 milioni di unità di dati al mese), l’assenza di protezione dei cittadini dell’Unione europea riguardo l’abuso dei loro dati in base a questo accordo agli Stati Uniti e a paesi terzi e, infine l’assenza di un’autentica reciprocità, poiché la controparte nell’accordo non si impegna a fornire all’Unione europea informazioni di qualità e portata analoghe. Molti di questi difetti possono essere eliminati con il nuovo accordo, ma il principio vero e proprio di un trasferimento esaustivo di tutti i dati dall’Unione europea agli USA, in cui gli Stati Uniti trattano, valutano e conservano tutti i dati relativi alle operazioni finanziarie senza restrizione alcuna, con il solo pretesto di cercare dei collegamenti con le attività terroristiche, non è accettabile. Questo principio deve essere modificato. Le operazioni finanziarie delle banche europee dovrebbero essere vagliate solo in basi a leggi europee e sul territorio europeo. Consegneremo agli amici americani solo i dati davvero attinenti alle attività terroristiche.
costep_2010-10-20_11_28	Signor Presidente, credo che l’Ucraina sia uno dei partner potenziali più vicini all’Unione europea. Gli ucraini sono più vicini alla civiltà europea di quanto lo siano turchi o albanesi. Gli ucraini hanno liberamente scelto un cambiamento perché i poteri democratici arancioni hanno portato il paese alla povertà, all’impotenza e al declino. Yanukovych è stato a lungo all’opposizione e il suo atteggiamento nei confronti dell’opposizione attuale rispecchia il trattamento che gli hanno riservato i leader arancioni. Dobbiamo inoltre riconoscere il fatto che probabilmente ricorda il precedente periodo in cui è stato vittimizzato dalla lega arancione e l’unica reazione dell’Unione europea è stata un sorriso benevolo. A meno che non vogliamo perdere l’Ucraina come futuro membro dell’Unione, è necessario essere pazienti e concentrarsi sulla cooperazione economica. Costruiamo un clima di fiducia reciproca. Dobbiamo spiegare al governo che l’opposizione svolge un ruolo legittimo in una società democratica e all’opposizione che, a meno che non ottenga un sostegno sufficiente da parte del popolo, non ha alcun diritto di competere per il potere.
costep_2010-11-24_6_12	Signor Presidente, la riunione del Consiglio europeo è stata seguita con grandi aspettative su come i leader europei avrebbero affrontato i problemi posti dalla recessione economica. Come ho ribadito in più occasioni, non basta concentrarsi esclusivamente sul bilancio. Gli squilibri strutturali che la crisi ha solo esacerbato vanno ben oltre il problema dell’indebitamento. Nutro gravi dubbi sull’efficacia di qualsiasi meccanismo che non sia in grado di intervenire anche su altri aspetti. Un altro argomento di discussione sono state le ricadute delle riforme pensionistiche sul bilancio e la possibilità di un disavanzo. Da una parte dichiariamo la nostra intenzione di inasprire le norme e renderle più sistematiche, ma dall’altra parte siamo sempre pronti a concedere deroghe. Se la riforma del sistema pensionistico è davvero così indispensabile come ci fanno credere, anche se personalmente ne dubito, si possono trovare svariati esempi di regimi efficaci. A chi spetta stabilire le priorità per ordine d’importanza e perché? Sono fermamente convinta che non dobbiamo avviare una discussione sulle deroghe in concomitanza con la discussione sulle modifiche da apportare al sistema.
costep_2010-12-15_5_63	Signora Presidente, stiamo discutendo una proposta di strumento di stabilità finanziaria per la zona euro, strumento che dovrebbe aiutare i nostri amici nei paesi attualmente non in grado di onorare i propri debiti. Tutti qui parlano della creazione di un meccanismo comune di stabilità finanziaria garantito da tutti i paesi della zona euro e ci aspettiamo che chi è riuscito a mantenere il proprio debito sotto controllo dia prova di solidarietà a coloro che non sono riusciti in tale intento. Dopo aver assistito alle soluzioni attuate a oggi per sostenere la Grecia e all’estemporaneo bastione protettivo eretto l’ultima volta, mi domando che cosa succederebbe se i maghi finanziari dei mercati prendessero in mano le calcolatrici e iniziassero a stimare il valore effettivo della soluzione scoprendo infine che neanche questa è abbastanza affidabile da indurli a rischiare di investire il proprio denaro in tale zona? Mi chiedo se abbiamo predisposto soluzioni e passi successivi. La credibilità della soluzione in questo momento, inserita in tale scenario, è molto scarsa.
costep_2011-01-17_13_13	Signora Presidente, l’Unione europea esiste ormai da molti anni e in questo periodo ha creato una struttura estremamente complessa di norme e normative, che dovrebbero dare al pubblico l’impressione che l’UE si preoccupi della purezza e della qualità dei nostri generi alimentari. Per rafforzare questo messaggio, sono stati assunti diversi specialisti, ispettori, veterinari e funzionari, sviluppando una colossale ed articolata struttura istituzionale volta a tutelare la qualità dei generi alimentari europei. Onorevoli colleghi, oggi possiamo constatare che la situazione . L’Europa è inondata di generi alimentari gravemente contaminati ed il nostro apparato burocratico chiaramente non sa fare come agire per risolvere il problema. Per comprendere la gravità della situazione, ricordiamo cosa questo infausto caso di sicurezza alimentare ha comportato. La comunità scientifica ritiene che le diossine siano la sostanza chimica più velenosa mai prodotta dall’uomo. Rappresentano una delle principali categorie di sostanze cancerogene, ma sono anche responsabili dell’assottigliamento delle cellule e di malattie autoimmuni, di una maggiore predisposizione alle infezioni, della riduzione della fertilità, dell’aumento degli aborti, di disfunzioni alle ovaie, di problemi di parto, di una maggiore mortalità infantile, di problemi allo sviluppo del sistema nervoso centrale, di squilibri patologici degli ormoni steroidei e dei recettori, e così via. Le diossine non si smaltiscono; si accumulano nei tessuti degli organismi viventi e l’Organizzazione mondiale della sanità ha stabilito che un quantitativo di diossina pari ad un granello di riso, messo in circolazione nell’organismo, corrisponde al limite annuale per un milione di persone. Oggi abbiamo appreso che la società tedesca Harles e Jentzsch aggiunge diossine alla biada per animali ed dal marzo 2010 ha inserito nel mercato 3 000 tonnellate di grasso contaminato con diossine. Secondo recenti scoperte, uova contaminate sono state spedite nei Paesi Bassi e nel Regno Unito e carne contaminata è giunta invece in Francia e Danimarca. Vorrei quindi chiederle, signor Commissario, com'è possibile che un’azienda che fornisce miscele di mangimi a migliaia di agricoltori non venga inserita in un sistema di controllo regolamentato? Quale tipo di cooperazione possiamo ottenere dalle istituzioni statali tedesche nel momento in cui una società può produrre miscele di mangimi senza essere soggetta ad alcun controllo? Che tipo di controlli veterinari vengono effettuati nelle aziende agricole se da marzo 2010 gli ispettori veterinari non sono stati in grado di individuare la contaminazione della biada? Onorevoli colleghi, che cosa si sta facendo in merito allo smaltimento di questi generi alimentari? Parliamo delle uova smaltite e della carne smaltita e Il Presidente interrompe l’oratore
costep_2011-02-14_18_16	Abbiamo udito dal Commissario Dalli la posizione estremamente cauta della Commissione europea in merito alla ricerca sulle cellule staminali da sangue del cordone ombelicale. Non è affatto sorprendente. La Commissione ha proposto e inserito nel settimo programma quadro un enorme pacchetto di sostegno alla controversa ricerca sulle cellule staminali e teme di ammettere che tale ricerca non ha soddisfatto le aspettative. Inoltre, ora è chiaro che la ricerca sulle cellule staminali ottenute da corpi di feti non ha prodotto affatto gli stessi risultati ottenuti dalla ricerca su cellule provenienti da sangue del cordone ombelicale. Fino a poco tempo fa, questo sangue era considerato un rifiuto biologico. Alla luce delle ultime pubblicazioni su esperimenti riusciti e persino trattamenti compiuti utilizzando cellule staminali da sangue del cordone ombelicale, come può la Commissione difendere la produzione moralmente inaccettabile di embrioni umani a fini di ricerca? Inoltre, perché il Commissario Dalli oggi non ci ha presentato un piano concreto della Commissione per incrementare la percentuale di sangue del cordone ombelicale raccolto alla nascita in luogo di un insignificante parere? Spero che sia perché i suoi servizi stanno ancora lavorando alacremente su tale piano. Presumo che la Commissione proporrà un meccanismo nel piano che allevi i genitori dall’onere di dover pagare per la raccolta e successiva conservazione del sangue del cordone ombelicale. Mi aspetto altresì che il piano contenga una rivalutazione delle priorità nel campo della ricerca sulle cellule staminali.
costep_2011-04-04_17_45	Conosciamo tutti il problema della violenza contro le donne e ne discutiamo, ma quando si tratta di risolverlo o di debellarlo, i risultati sono scarsi. La violenza colpisce le donne in vari momenti della vita, dall’infanzia fino alla vita adulta. Succede a scuola, al lavoro, nei gruppi tra pari, in pubblico e anche all’interno della vita familiare privata o nella vita con un compagno. Assume molte forme: dalla violenza fisica e sessuale alla violenza mentale e sociale e persino economica. Viene inflitta alle donne che hanno gradi diversi di istruzione, diverse estrazioni socio-economiche, a donne che appartengono a diversi gruppi etnici e religiosi e a donne che vivono sia in campagna che in città. Va enfatizzato, tuttavia, che la violenza contro le donne è un problema che dobbiamo affrontare tutti. Per risolverlo non ci vogliono solamente istituzioni attive, ma anche persone attive - uomini e donne - che non chiudono gli occhi dinanzi a questo sgradevole fenomeno sociale e che sono disposti a battersi in prima persona per dare attuazione al principio di tolleranza zero. I singoli Stati membri devono svolgere un ruolo più ampio in questo ambito, redigendo piani d’azione per contrastare la violenza contro le donne, per stimolare la sensibilizzazione nell’ambito dei mezzi di comunicazione di massa e adottando norme e misure penali specifiche.
costep_2011-06-23_14_585	La direttiva in esame riguarda le emissioni dei trattori agricoli e propone una modifica solo quantitativa alla direttiva 2000/25/CE. È una direttiva urgente, perché incide in un arco temporale già iniziato il 1° gennaio di quest'anno, e molto importante, per gli effetti positivi attesi nel settore industriale interessato. Per ogni diverso tipo di trattore, la direttiva stabilisce il livello massimo di emissioni, in funzione della potenza del motore utilizzato, e organizza in fasi temporali successive il percorso di graduale riduzione delle emissioni. I limiti assegnati nella fase appena avviata sono molto più rigorosi di quelli indicati nella fase precedente. Per agevolare il passaggio da una fase a un’altra successiva, la direttiva ha introdotto un regime di flessibilità, che consente ai produttori di trattori di immettere sul mercato un quantitativo limitato di trattori, con motori tarati sui limiti di emissione consentiti nella fase precedente. La direttiva proposta dalla Commissione è senz'altro da accogliere in quanto rispetta gli obiettivi di tutela ambientale che l’UE si è posta da tempo. Se la modifica proposta verrà respinta, paradossalmente otterremmo un risultato opposto a quello che tutti ci proponiamo. Infatti, molti agricoltori, potrebbero decidere di tenere vecchi trattori inquinanti, contribuendo così a peggiorare l’ambiente europeo. A mio parere, è dunque opportuno appoggiare la modifica alla direttiva, che consente di raggiungere gli obiettivi stabiliti in materia di tutela dell’ambiente e di migliorare, al contempo, le prospettive future del comparto industriale interessato.
